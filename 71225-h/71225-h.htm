<!DOCTYPE html>
<html lang="fr">
<head>
  <meta charset="UTF-8">
  <title>Les Angoysses douloureuses qui procedent d’amours | Project Gutenberg</title>
  <link rel="icon" href="images/cover.jpg" type="image/x-cover">
  <style>

p { text-align: justify; line-height: 1.2em; text-indent: 1.5em;
  margin: .3em 0;}

h1 { text-align: center; line-height: 1.5em; margin: 1em 0; }
h2 { text-align: center; line-height: 1.5em; margin: 4em 0 2em 0; }
h3 { text-align: center; line-height: 1.5em; margin: 3em 0 1.5em 0; }

div.c, p.c { text-align: center; line-height: 1.5em; text-indent: 0;
  margin: 1em 0; }

.large { font-size: 130%; }
.xlarge {font-size: 150%; }
.small { font-size: 90%; }
small { font-size: 80%; }

div.flex { display: flex; justify-content: center; }
.poetry { text-align: left; margin: 1em 0 1em 5%; }
.verse { padding-left: 20%; text-indent: -20%; }


hr { width: 20%; margin: 1em 40%; }

sup { font-size: smaller; vertical-align: 20%; }

table { margin: 1em auto; }
td { vertical-align: top; }
td.c div { text-align: center; padding-top: 1em; padding-bottom: .7em; }
td.r div { text-align: right; }
td.drap { text-indent: -1.5em; padding-left: 1.5em; text-align: left; }

.trnote { font-family: sans-serif; font-size: 95%; padding: .5em;
  margin: 3em 5% 1em 5%; border: thin dotted; background: #f7f7f7; }
.trnote h2 { margin: .5em 0; }

a { text-decoration: none; }

div.gap, p.gap { margin-top: 2.5em; }
.break, .chapter { margin-top: 4em; }

img { max-width: 100%; }


@media screen {
  body { max-width: 40em; width: 80%; margin: 0 auto; }
  img { max-height: 700px; }
}

x-ebookmaker .break, x-ebookmaker .chapter { page-break-before: always; }
.top2em { padding-top: 2em; }
.nobreak { page-break-before: avoid; }

  </style>
</head>
<body>
<div lang='en' xml:lang='en'>
<p style='text-align:center; font-size:1.2em; font-weight:bold'>The Project Gutenberg eBook of <span lang='fr' xml:lang='fr'>Les angoysses douloureuses qui procedent damours</span>, by Helisenne de Crenne</p>
<div style='display:block; margin:1em 0'>
This eBook is for the use of anyone anywhere in the United States and
most other parts of the world at no cost and with almost no restrictions
whatsoever. You may copy it, give it away or re-use it under the terms
of the Project Gutenberg License included with this eBook or online
at <a href="https://www.gutenberg.org">www.gutenberg.org</a>. If you
are not located in the United States, you will have to check the laws of the
country where you are located before using this eBook.
</div>
</div>

<p style='display:block; margin-top:1em; margin-bottom:1em; margin-left:2em; text-indent:-2em'>Title: <span lang='fr' xml:lang='fr'>Les angoysses douloureuses qui procedent damours</span></p>
<p style='display:block; margin-top:1em; margin-bottom:0; margin-left:2em; text-indent:-2em'>Author: Helisenne de Crenne</p>
<p style='display:block; text-indent:0; margin:1em 0'>Release Date: July 19, 2023 [eBook #71225]</p>
<p style='display:block; text-indent:0; margin:1em 0'>Language: French</p>
  <p style='display:block; margin-top:1em; margin-bottom:0; margin-left:2em; text-indent:-2em; text-align:left'>Credits: Laurent Vogel and the Online Distributed Proofreading Team at https://www.pgdp.net (This book was produced from scanned images of public domain material from the Google Books project.)</p>
<div style='margin-top:2em; margin-bottom:4em'>*** START OF THE PROJECT GUTENBERG EBOOK <span lang='fr' xml:lang='fr'>LES ANGOYSSES DOULOUREUSES QUI PROCEDENT DAMOURS</span> ***</div>
<div class="c x-ebookmaker-drop"><img src="images/illu-000.png" alt=""></div>
<div class="break"></div>
<h1><span class="large">Les Angoysses</span><br>
Douloureuses qui procedent<br>
D’amours : composees par<br>
Dame Helisenne.</h1>

<h2 class="nobreak" title="La premiere partie">Premiere Partie.</h2>

<p class="c xlarge">De Crenne.</p>

<div class="chapter"></div>

<div class="c"><img src="images/illu-001.png" alt=""></div>
<h3>Helisenne aulx Lisantes.</h3>

<div class="flex">
<div class="poetry">
<div class="verse">Dames d’honneur &amp; belles nymphes</div>
<div class="verse">Pleines de vertus &amp; doulceur,</div>
<div class="verse">Qui contemplez les paranymphes,</div>
<div class="verse">Du regard, de cueurs ravisseur :</div>
<div class="verse">L’archier non voyant, &amp; mal seur,</div>
<div class="verse">Vous picquera, prenez y garde.</div>
<div class="verse">Soyez toutjour sur vostre garde :</div>
<div class="verse">Car tel veult prendre, qui est pris.</div>
<div class="verse">Je vous serviray d’avantgarde</div>
<div class="verse">A mes despens, dommage &amp; pris.</div>
</div>

</div>
<div class="chapter"></div>

<h3 title="Epistre dedicative" id="p1ch0">L’EPISTRE DEDICATIVE
DE DAME HELISENNE<br>
A Toutes
honnestes Dames, leur donnant
humble salut. Et les enhorte par
icelle a bien &amp; honnestement
aymer, en evitant toute
vaine &amp; impudicque
amour.</h3>

<div class="c"><img src="images/illu-002.png" alt=""></div>

<p>Les anxietez &amp; tristesse des miserables
(comme je peulx penser &amp; conjecturer)
se diminuent, quand on les peult declarer
a quelque sien amy fidele. Parce
que je suis certaine par moy mesmes,
que les dames naturellement sont
inclinees a avoir compassion. C’est a vous mes nobles
dames, que je veulx mes extremes douleurs estre communiquees.
Car j’estime que mon infortune vous provoquera
a quelques larmes piteuses : qui me pourra donner
quelque refrigeration medicamente. Helas quand
je vins a rememorer les afflictions, dont mon triste
cueur a esté, &amp; est continuellement agité, par infinitz
desirs &amp; amoureux aguillonnemens. Cela me cause une
douleur qui excede toutes aultres, en sorte que ma
main tremblante, demeure immobile. O trescheres dames,
quand je considere que en voyant comme j’ay
esté surprinse, vous pourez eviter les dangereux laqs
d’amour, en y resistant du commencement, sans continuer
en amoureuses pensees, Je vous prie de vouloir
eviter ociosité, &amp; vous occupez a quelques honnestes
exercices. En ces considerations je me vins a reverberer
&amp; reprehendre mes forces, en exorant celle qui est
mere &amp; file de l’altitonant plasmateur, de vouloir ayder
a ma triste memoire, a soustenir ma debile main,
pour vous le sçavoir bien escripre.</p>

<div class="c"><img src="images/illu-003.png" alt=""></div>
<div class="chapter"></div>

<h3 id="p1ch1" title="I. Commencement des angoisses amoureuses de dame Helisenne, endurees pour son amy Guenelic">COMMENCEMENT DES
ANGOISSES AMOUREUSES<br>
de dame Helisenne, endurees
pour son amy Guenelic.<br>
Chapitre premier.</h3>

<div class="c"><img src="images/illu-004.png" alt=""></div>

<p>Au temps que la deesse <span class="small">CIBELE</span> despouilla
son glacial &amp; gelide habit,
&amp; vestit sa verdoyante robbe tapissee
de diverses couleurs, je fuz procree
de noblesse : &amp; fuz cause a ma naissance
de reduyre en grand joye &amp; lyesse mes plus prochains
parens, qui sont pere &amp; mere, parce qu’ilz
estoient hors d’esperance de jamais avoir generation.
O que a juste cause, je doibs mauldire l’heure que je
nasquis, las que je fuz nee en maulvaise constellation,
Je croys qu’il ne estoit Dieu au ciel, ne Fortune en terre
pour moy, O que j’eusse esté heureuse, si le laict maternel
m’eust esté venim, qui eust esté cause de la
transmigration de l’ame sans ce qu’elle eust esté agitee de
tant grand anxieté &amp; tristesse. Mais puis qu’il a pleu
au createur, que j’ay esté receue au monde, &amp; procree,
force m’est de mitiguer mes grandes &amp; extremes douleurs,
ce qui me semble estre impossible. Et pour reciter
la premiere de mes infortunes, la cruelle Atropos me
feist ceste oultrage, premier que fuz aagee d’ung an,
de me priver du personnage (qui naturellement m’eust
provocquee a grand dueil, si je n’eusse esté pupille &amp; en
bas aage) se fut mon pere, dont ma mere eust si grande
tristesse &amp; amaritude, que sans l’ardeur d’amour qu’elle
avoit en moy, la dolente ame se fut separee de son
corps.</p>

<p>Ainsi doncques demouray fille unique, qui fut
occasion que ma mere print ung singulier plaisir a me
faire instruire en bonnes meurs, &amp; honnestes coustumes
de vivre. Et quand je fuz parvenue a l’aage de unze
ans, je fuz requise en mariage de plusieurs gentilz hommes :
mais incontinent je fuz mariee a ung jeune gentil homme,
a moy estrange (parce qu’il y avoit grand distance de
son pays au mien) mais nonobstant qu’il n’y eust eu frequentation,
ny familiarité aulcune, il me estoit si tresagreable,
que me sentois grandement tenue a fortune, &amp;
me reputant heureuse. Et aussi j’estois le seul plaisir de
mon mary, &amp; me rendoit amour mutuel &amp; reciproque :
moy vivant en telle felicité, ne me restoit que une chose
c’estoit santé, qui de moy s’estoit sequestree, au moyen
que j’avoys esté mariee en trop jeune aage : mais ce ne
me pouoit empescher de persister en l’ardente amour
de mon mary, &amp; quand il estoit contrainct soy absenter,
pour faire service a son prince, je demeurois si chargee
d’une extreme tristesse, que je l’estime indicible, &amp;
non equiparable, combien que certaine son absence, estre
propre pour ma santé. En perseverant en telles amours
ma personne croyssoit, &amp; premier que pervinse au treiziesme
an de mon aage, je estoye de forme elegante, &amp;
de tout si bien proportionee, que j’excedoye toutes aultres
femmes en beaulté de corps, &amp; si j’eusse esté aussi accomplie
en beaulté de visaige, je m’eusse hardiment osé
nommer des plus belles de France. Quand me trouvoye en
quelque lieu, remply de grand multitude de gens, plusieurs
venoient entour moy pour me regarder (comme
par admiration) disans tous en general, voyez la, le
plus beau corps que je veis jamais. Puis apres, en me regardant
au visage disoient, elle est belle : mais il n’est a
accomparer au corps. J’estoye requise de plusieurs, qui
estoient ardens en mon amour non de gens de basse condition,
mais princes &amp; grans seigneurs : ce qui fut cause
d’acroistre le bruict de moy, en plusieurs &amp; divers
lieux. Et fut parce que ung Roy avoit de coustume
de sejourner souvent en une petite ville, dont n’y avoit
de distance que deux lieues dela, jusques au lieu de nostre
residence. Et luy estant informé de moy, eut desir
de me veoir, parquoy ung jour vint a nostre chasteau
(me pensant trouver) mais mon mary (comme prevoyant
le temps futur) m’avoit faict absenter, cognoissant que
impossible m’eust esté de resister contre ung tel personnage :
mais le bruict du pays fut tel (pour aulcun temps) que
j’estoy estimee du nombre de ses amyes, puis incontinent fut
sceu le contraire, tellement que resplendissois en renommee
de chasteté louable, &amp; aussi jamais pour homme que j’eusse
veu (combien qu’il fust accomply en don de grace &amp; de nature)
mon cueur n’avoit varié, &amp; avoit tousjours ferme propos
de vivre ainsi, en desprisant &amp; ayant a abomination celles
qui avoient bruict d’estre flexibles &amp; subjectes a tel delict.</p>

<div class="chapter"></div>

<h3 id="p1ch2" title="II. L’origine du divertissement de Helisenne, pour aymer a reproche">L’origine
du divertissement de Helisenne,
pour aymer a reproche.<br>
Chapitre. II.</h3>

<div class="c"><img src="images/illu-005.png" alt=""></div>

<p>Ce pendant (O mes nobles dames) que vivoye
ainsi constante &amp; a bonne raison, parce qu’il ne
estoit chose que peusse desirer, que promptement n’en
fusse servie : &amp; croys que si mon mary eust sceu le secret
de mes pensees, que sans dilation les eust accomplies. Et
si fortune muable ne eust esté envieuse de ma felicité,
je me reputeroye fort obligee a elle. Mais a ceste heure
a juste cause m’en doibs plaindre, comme de celle qui
a usé de crudelité en moy. Et le moyen qui donna voye
&amp; ouverture a mes malheurs, fut par une terre que
nous avons litigieuse, parquoy nous fut chose urgente
&amp; necessaire, de nous trouver en une ville (laquelle
n’est loing de la dicte terre en litige) a cause que celluy
pour qui estions inquietez, se tenoit sur le lieu, &amp;
estoit fort vigilant, &amp; craignant d’estre prevenuz deliberant
y aller, Je n’estois aulcunement marrye de l’inquietitude,
ignorant la fortune &amp; maladventure, ou
briefvement je debvoye succumber : mais suyvant le
naturel du sexe fœmenin (lequel n’est jamais rassasié de
veoir, &amp; d’estre veu) ne pensoye jamais veoir le jour
de nostre partement, &amp; continuellement incitoye mon
mary, que ce feust bien tost. Le desiré jour venu, nous
transmigrames en ladicte ville (pour avoir raison de
justice) ou estoit le comble de mes prochains malheurs.
Or pleust a dieu, que j’eusse eu la science, de la
troyenne Cassandra, laquelle par esprit de prophetie
prevoioyt la destruction du tresillustre &amp; noble sang
Troyen. Helas je me feusse conservee des infiniz regretz
qui journellement pullullent en mon triste cueur,
mais je croys que c’estoit predestination divine, parce
que je congnois, que serviray d’exemple aux aultres.</p>

<p>Doncques parvenue au logis, incontinent me vins appuyer
sur une fenestre, &amp; regardois, en tenant propos
joyeulx a mon mary, sans me soulcier de la chose, qui
nous avoit contrainct de venir, ce qui estoit de grande
importance. Ce jour se passa en toutes recreations, &amp; voluptueux
plaisirs. Et le lendemain me levay assez matin
(ce que n’estoit ma coustume) &amp; en m’abillant vins
ouvrir la fenestre, &amp; en regardant a l’autre part de la
rue, je veis ung jeune homme, aussi regardant a sa fenestre,
lequel je prins a regarder ententivement, il me sembla
de tresbelle forme, &amp; selon que je pouoye conjecturer
a sa physonomie, je l’estimoys gracieux &amp; amyable :
il avoit le visage riant, la chevelure creppe, ung petit
blonde, &amp; sans avoir barbe, qui estoit manifeste demonstrance,
de sa gentille jeunesse. Il estoit assez honneste
en son habit, toutesfoys sans user d’acoustremens
superfluz. Et au moyen de la grande chaleur, n’avoit
autre habillement, que ung pourpoint de satin noir.
Apres l’avoir trop que plus regardé, retiray ma veue :
mais par force estoye contraincte retourner mes yeulx
vers luy, il me regardoit aussi, dont j’estoys fort contente :
mais je prenoye admiration, en moymesmes, de
me trouver ainsi subjecte, a regarder ce jeune home, ce
que d’aultres jamais ne m’estoit advenu. J’avoys acoustumé
de prendre &amp; captiver les hommes, &amp; ne me faisoye
que rire d’eulx, mais moymesmes miserablement,
je fuz prise. Je ne pouois retirer mes yeulx, ne desirois
aultre plaisir, que cestuy la. O mes dames, je vous exore
&amp; prie, que vueillez considerer, la grande puissance
d’amours, veu que jamais je n’avois veu ce personnage,
Vous pourriez trouver cela fort estrange : car le plus
souvent amours viennent par continuelle frequentation.
Las je m’efforçay de resister, voulant expulser amours
de mon cueur, car le soir quant je fuz couchee aupres de
mon mary, je vins distinctement a penser, la grande
amytié, que luy avois tousjours portee, &amp; que ma renommee
avoit (jusques a present) esté clere, sans estre
notee, de chose, qui peust denigrer mon honneur. En ces
considerations, raison me venoit a coroborer, me conseillant
d’estre ferme, &amp; ne me laisser vaincre, &amp; me disoit,
comment veulx tu prendre le villain chemin, ord, &amp;
fetide, &amp; laisser la belle sente, remplye de fleurs odoriferentes :
tu es liee de mary, tu peulx prendre ton plaisir
en mariage, c’est beau chemin lequel suyvant, tu te
peulx saulver. O paoure dame, veulx tu preferer amour
lascif, a l’amour matrimonial qui est chaste &amp; pudicque,
que tu as en si grande observation conservee ? En considerant
toutes ces choses, combien que feusse attaincte,
&amp; mon entendement fort blessé, au moyen de l’ardent
amour, dont j’estoye possedee. Raison dominoit encores
en moy : car une bonne pensee m’en amenoit une aultre :
&amp; commençay a considerer, &amp; ruminer plusieurs hystoires,
tant antiques que modernes, faisant mention des
malheurs advenuz par avoir enfraintz &amp; corrumpu chasteté
en excedant les metes de raison, &amp; me vint souvenir
de la grecque Helene, qui fut cause de la totalle destruction
de Troye. Puis comparut en ma memoire, le
ravissement de Medee, laquelle pour remuneration &amp;
recompense d’avoir preservé de mort son amy Jason, il
l’expulsa de son pays, parquoy luy fut necessaire de mendier,
&amp; requerir les suffrages &amp; secours d’aultruy, dont
advint que la paoure malheureuse, par ung desespoir,
de ses propres mains occist ses enfans. Apres il me souvint
de Eurial &amp; la belle Lucrece, lequelz pour aulcun
temps en grand hilarité &amp; joyeuseté furent : mais depuis
ledict Eurial fut contraint soy absenter, &amp; suyvre L’empereur,
qui fut cause de la mort immaturee de sa dame.
Plusieurs aultres, se representoient en mes tristes pensees :
comme Lancelot du lac, &amp; la royne Genevre, qui furent
cause de adnichiller l’excellente renommee du magnanime
Roy Artus, &amp; consequemment des nobles chevaliers
de la table ronde. Et en ce mesme temps, Tristan
de cornouaille, &amp; la Royne yseul souffrirent tresgriefves
fatigues, parce que leurs damnables amours estoit
venues a la notice du roy Marc.</p>

<p>Apres avoir en mon ymagination consideré toutes ces
choses, j’estoye deliberee de me desister d’amours, quand
l’appetist sensuel me vint livrer ung tresdur assault, me
voulant persuader de le suyvre, en accumulant en
ma triste memoire innumerables pensees, toutes dissemblables
aux premieres, dont je commençay a devenir
froide, &amp; feuz en telle extremité, que par voix ne
se pourroit exprimer, par conception comprendre, ou
par fantasie ymaginer. La semblance, effigie ou similitude
du jeune jouvenceau, estoit paincte &amp; descripte en
ma pensee. Cela causoit port, faveur, &amp; ayde, a amours,
en sorte que la pensant mitiguer, elle croissoit &amp; augmentoit,
&amp; disois en moymesmes, se n’est que simplesse,
d’estre ainsi timide, il fault laisser la triste apprehension
de maulx qui sont advenus au temps preterit, &amp;
avoir regard au temps present. Je cognois plusieurs
jeunes dames &amp; damoyselles qui ont bruyct d’avoir
quelque amy, lesquelles vivent en joye &amp; en liesse, force
me sera de les ensuyvre : car de resister, les puissances
me sont ostees : une chose y a qui me conforte, c’est
que qui peche avec plusieurs, il n’est pas digne de si tresgrande
reprehension. Et pour finale resolution, pour
le moins je veulx avoir le plaisir, du regard delectable
de mon amy. Je nourriray amours licitement en mon
cueur, sans le divulguer a personne, tant soyt il mon
amy fidele. Ainsi doncques, commençay du tout a chasser
raison, parquoy la sensualité demeura superieure.</p>

<div class="chapter"></div>

<h3 id="p1ch3" title="III. Helisenne surprinse d’amours est apperceue de son mary">Helisenne
surprinse d’amours est
apperceue de son mary.<br>
Chapitre. III.</h3>

<div class="c"><img src="images/illu-006.png" alt=""></div>

<p>En telles varietez de pensees, je passay toute la
nuyct, j’estoye debile &amp; de petite complexion
pour ceste cause, au matin quand me voulus lever,
me trouvay en maulvaise disposition de ma personne,
pour l’acerbe travail, que j’avoys eu, de mes vaines
&amp; infructueuses pensees. Non obstant cela, d’ung grand &amp;
fervent desir portee, Je m’abilllay le plus hastivement
que je peuz, pour venir a la fenestre ou j’atendois d’avoir
singulier plaisir, &amp; incontinent que je y feuz, veis
celuy qui estoit le vray possesseur &amp; seigneur de mon
cueur. Alors je commençay a user de regardz impudicques,
delaissant toute craincte &amp; vergoigne, moy qui
jusques a ce temps avois usé de regardz simples &amp; honnestes :
il avoit aussi ses yeulx inseparablement sur
moy, qui fut cause que mon mary (en considerant les contenances
de nous deux) eust quelque suspition, &amp; pour
en plus sçavoir, me disoit souvent, m’amye, par ce que je
peulx comprendre, en considerant vostre contenance
(qui est fort differente a vostre premiere coustume) vostre
cueur est fort oppressé &amp; chargé de tristesse, &amp; melencolie,
dont suis esbahy, veu que vous avez si grand
desir d’estre en ceste ville, vous fasche il de quelque
chose mal faicte ? que je puisse reparer, ou amender ?
ou si vous avez desir d’avoir chose qui soit en
ma puissance, ne differez de le dire : car vous debvez
estre certaine de l’avoir promptement : car je vous porte
si grand amitié, que liberallement exposeroye mon
corps pour vous, jusques a la mort (si l’occasion s’y
offroit.) A l’heure en grand promptitude, trouvay une
artificielle mensonge, &amp; luy deiz non, je vous asseure,
que pour le present n’ay aulcune fascherie, a quoy
vous puissiez remedier, car ceste soubdaine melencolie,
ne me procede d’aultre chose, sinon que j’ay craincte
de la terre litigieuse, cognoissant que partye adverse,
est fort vigilante, &amp; nous avons accostumé de vivre
en delices &amp; plaisirs mondains. Parquoy nous sera difficile
estre diligens, comme le cas le requiert. Et lors mon
mary en monstrant semblant de prester foy a mon dire
&amp; face joyeuse, me respondit, m’amye, je vous supplie
ne craignez riens de ce que soyons prevenus ou surprins :
car je vous prometz y avoir tel soing, que n’aurez
cause de vous irriter, &amp; ne vous soulciez de riens
que de faire bonne chere, &amp; prendre recreation. Et en
ce disant, il me monstra mon amy (comme s’il n’eust
prins garde a noz continuelz regardz) &amp; me dit, voyez
la le jouvenceau le plus accomply en beaulté que je veis
de long temps : bien heureuse seroit celle, qui auroit
ung tel amy. Ainsi qu’il proferoit telles parolles, mon
amoureux cueur se debatoit dedans mon estomach, en
muant couleur, du principe, devins palle &amp; froide, puis
apres une chaleur vehemente, licencia de moy la palle
couleur, &amp; devins chaulde, &amp; vermeille, &amp; fuz
contraincte me retirer, pour l’affluence des souspirs,
dont j’estoye agitee comme le monstrois par indices
evidens, gestes exterieures &amp; mouvemens inconstans.
Et quand je voulois prononcer quelque propos, par maniere
de plaintes &amp; exclamations, l’extreme destresse
de ma douleur, interrompoit ma voix, je perdis l’appetit
de manger, &amp; de dormir m’estoit impossible.</p>

<p>Long
seroit a racompter &amp; difficile, les pensemens que j’avoye :
car je croy veritablement que jamais amoureuse ne fut
si cruellement traictee en amours. Mais je m’esforceray
d’en declarer, le plus qu’il me sera possible. Ainsi doncque
perseveray journellement en telles amours tousjours
usant des regardz acoustumez. Toutes ces choses veoit
mon mary, comme cler voiant estoit certain que j’estoye
surprinse, mais il ne m’en monstroit aulcun maulvais semblant.
Mais au contraire, me monstroit plus grande amitié
que jamais, dont je faisoye bien petit d’estime, car toute
l’amour que luy portoys au paravant, s’estoit de luy
separee, &amp; en estoit le jeune amy vray possesseur. J’avois
tant de plaisir en le regardant, que n’estimoye liesse qui
la mienne superast, &amp; ne cessay de penser &amp; ymaginer,
comment je pourroye parler a luy, &amp; aulcunesfoys
estoye si perturbee, que quant mon mary parloit a moy,
je luy faisoye reiterer son propos par plusieurs fois, parce
que l’appetist desordonné, avoit tout transporté mon
esprit, au moyen de mes inutiles pensees. Je veoye mon
amy quelques foys jouer d’une fleuste, aultres foys d’ung
luc. Je prenoye singulier plaisir a l’ouyr, &amp; a bref parler
tous ces faictz m’estoient merveilleusement aggreables.</p>

<p>Je ne feuz en ceste delectation suave, doulce &amp; melliflue
que jusques au sixiesme jour, parce que mon mary
me donna a cognoistre, la suspition que celeement &amp; tacitement
portoit en son triste cueur : car en se venant
apuyer a la fenestre aupres de moy, me vint a prononcer
aulcunes parolles, qui me semblerent merveilleusement
acerbes. Il se tourna vers moy, &amp; en soubzriant me dit,
m’amye, se jeune homme la vous regarde fort, il a ses yeulx
immobillement sur vous, je sçay que c’est d’amours, comme
celuy qui l’a experimenté, mais je jugeroys &amp; serois d’opinion
selon ses gestes &amp; contenances, qu’il est surprins de vostre
amour. La prononciation de ce mauldit &amp; insidieux propos
me transperça le cueur, &amp; feuz agitee, persecutee,
&amp; affligee de nouvelles doleurs, parquoy ne peuz promptement
respondre, &amp; quand je peuz parler, riant fainctement
luy deis. Je crois que ce bien la ne m’est pas
deu, car vous estimez que celle seroit felice &amp; heureuse,
qui auroit ung tel amy, non pourtant je ne n’ay point
d’envie, car feust il aussi beau que Narcissus, qui n’estimoit
creature equiparable a luy en beaulté, jamais mon
cueur ne pouroit varier, ne vaciller, &amp; certes aussi je
croy que ces pensees &amp; ymaginations, ne sont pas en
moy, au moins que j’eusse peu appercevoir.</p>

<p>Et apres avoir excusé mon amy, je me retiray
oultrageusement irritee, nouveaux &amp; divers pensementz
discouroyent par ma fantasie, j’estois incessamment
aguillonnee de la beaulté ymaginee &amp; paincte
en ma memoire du plaisant jouvenceau, mais quand
j’euz bien consideré, je commençay a mitiguer, &amp; temperer
ma fureur, disant en moy mesmes, je ne doybs
estre hors d’esperance de mon amy, car mon mary n’a
point de suspicion de moy, mais indubitablement m’estime
ferme &amp; constante, S’il c’est apperceu des coustumiers
regardz de mon amy, je trouveray bien excuse
qui aura lieu. Il me fault apprendre a souffrir patiemment,
car il n’est si grand travail, que par prudence ne
soit moderé : ne acerbe douleur, que patience ne derompe.
Et avec ce qui se differe, ne s’abolist. En ceste
deliberation passay encores quatre jours, je n’osoye
plus regarder a la fenestre en la presence de mon mary,
mais en son absence, je usoys des regardz accoustumez,
pensant que par ce moyen me fust imparty quelque
refrigeration, mais cela me causoit plus de ardeurs
&amp; enflammemens. Ung jour entre les aultres, je veiz
mon amy allant par la rue, Il me print vouloir de m’enquerir
de son estat, &amp; maniere de vivre, ce qui me fut
exhibé. Il estoyt de basse condition, dont je feuz merveilleusement
marrye, mais la grand fureur d’amours
(dont j’estoys possedee &amp; seigneuriee) me offusquoit,
&amp; ostoit la congnoyssance, en sorte que combien qu’il
m’en despleust, l’amour ne diminuoyt.</p>

<div class="chapter"></div>

<h3 id="p1ch4" title="IIII. Helisenne change de logis non pas de cueur">Helisenne
change de logis non
pas de cueur.<br>
Chapitre. IIII.</h3>

<div class="c"><img src="images/illu-007.png" alt=""></div>

<p>Ce pendant que vivoye ainsi destituee de ma liberté,
mon mary estoit melancolieusement irrité, de
veoir mes gestes &amp; contenances. Et pour ceste occasion,
voulut changer de lieu (dont je fuz aulcunement faschee)
mais considerant que mon amy trouverroit bien
le lieu, &amp; que amours le presseroit, &amp; stimuleroit, de
investiguer &amp; chercher. Je ne feis aulcun semblant de
mal contentement, &amp; ainsi nous departasmes &amp; alasmes
resider en ung aultre lieu (assez proche du
temple, ou l’on faict les divins oracles) ce qui vint incontinent
a la notice de mon amy.</p>

<p>Parquoy la journee sequente, se trouva en la maison
plus proche de la nostre, sejournoit a la porte, regardant
s’il me verroit a la fenestre, mais incontinent
que je l’euz veu, je me retiray ung petit, affin de prendre
conseil a mon miroir, de mon accoustrement, grace, &amp; contenance.
Puis apres me mis a regarder affectueusement,
&amp; pour la doulceur intrinseque que je sentoye de sa
veue, je commençay a dire en moymesmes (comme si
j’eusse parlé a luy) Certes mon amy vous estes fors diligent,
aulcune negligence ne vous doibt estre attribuee,
ou improperee. Parquoy vous estes digne, &amp; meritez
d’avoir recompence, pour le moins vous doibt estre imparty
ceste privaulté d’avoir audience. Ainsi que je prenoys
singulier plaisir, en mes amoureuses pensees,
mon mary se vint apuyer aupres de moy, lequel ne se
peust garder de desclairer &amp; descharger son cueur, en
adressant son propos a moy, d’une grand fureur me vint
a dire. Je vois la vostre amy que vous regardez merveilleusement,
soyez certaine, que je sçay veritablement
que vous estes surprinse, dont il me deplaist. Je vous
vois user de regard dissolus &amp; impudiques, &amp; estes si
perturbee, que raison ne domine plus en vous, mais je
vous asseure si vous continuez en telz regardz, je vous
donneré a congnoistre que vous m’aurez tresgriefvement
offensé. Quant je l’euz escouté, ne fut en ma puissance
de respondre, mais comme femme vehementement
affligee, par langoureuse infirmité, &amp;
tresangoissieuse douleur, me convint asseoir, aultrement
je feusse tombee, &amp; quant je peuz parler
luy commençay a dire. Las mon amy, qui vous meult
de m’increper, &amp; si cruellement blesser mon cueur,
en me servant de telz propos ? vous me causez si extreme
douleur, qu’il ne m’a esté possible de vous sçavoir
promptement respondre, car je n’eusse jamais pensé, que
votre esperit eust esté occupé de telles vaines &amp; inutiles
pensees. Vous m’avez veue tousjours user de telles
honnestetez que ceulx qui me cognoissent tous en
general ont eu bonne opinion de ma vie, &amp; n’ay esté
digne de reprehension. Mais quand j’ay bien pensé &amp;
enchargé en la sublimité &amp; infinité de ma pensee, je ne
puis concepvoir que n’ayez esté intoxiqué ou contaminé
de quelque langue maligne, lesquelles pullulent
maintenant en grande affluence et infiny nombre.
Mais si vous considerez quelle a esté ma vie, facilement
vous pourrez reduyre es termes de raison, dont vous
vois grandement aliené. Quand j’euz dis, il commença
a me regarder en proferant telz motz en grand rigueur.
Ha fausse femme, telles excuses ne trouveront lieu
de reception en mon cueur, car combien que tu ayes
esté chaste &amp; pudicque, je congnois apertement ton
cueur estre subverty &amp; eschauffé d’ardeur libidineuse
&amp; as contaminé pudicité, pour ensuyvre amour lascif,
parquoy j’ay bien raison de mauldire l’heure que premierement
je te veis, car telles dissolutions seront cause de denigrer
&amp; adnichiler ton honneur, &amp; le mien : &amp; si la chose
vient a ma congnoissance, soye certaine que j’en prendray cruelle
vengence, &amp; en ce disant, se despartist, &amp; je demeuray tant
chargee de tristesse &amp; amaritude que impossible seroit le
sçavoir relater, ne reciter. Mais apres avoir esté longue
espace en telle extremité, commençay a reprendre ung petit
de vigueur, parquoy a voix cassee &amp; interrompue je deiz,
O mon trescher amy unicque esperance de mon afflict cueur
comment pourray je a ceste heure temperer la grand ardeur,
qui journellement croist &amp; multiplye en mon cueur,
en sorte que je brusle &amp; consumme. Je ne vois apparence
ne commencement de refrigeration, &amp; quand possible
me seroit de m’en desister, je ne vouldroys, pour le
delectable plaisir, que j’ay en ton regard. Las Fortune,
tu me preste continuellement cause de desespoir, car si je
suis privee de la veue de mon amy, je ne desire aultre
chose, que l’oultraigeuse Atropos immatureement
use de crudelité en moy, qui me semblera doulceur,
combien qu’elle provocque les aultres a avoir
timeur &amp; craincte. En disant ces propos j’estoye
tant fatiguee &amp; lassee, qu’il n’estoit possible de
plus. Ainsi que j’estoye en telle vaine &amp; superflue sollicitude,
je veis mon mary lequel revenoit de solliciter
aulcuns de ses affaires, Lequel voyant que j’estoye si triste,
pensoit que j’eusse eu honte &amp; vergongne des injures
qu’il m’avoit dict, (ce que par ce moyen me deusse retirer
de l’excessive amour, que je portoye a mon amy)
mais il estoit bien aliené de la verité, car aultre chose que
la mort, ne m’eust sceu separer de son amour. Nonobstant
mon mary avoit moderé sa fureur, &amp; me dist. Je
vous prie dictes moy d’ou vous procede vostre tristesse,
esse pource que n’avez l’oportunité d’accomplir vostre
vouloir luxurieux &amp; inceste ? ou s’il vous desplaist, ayez
contrition d’avoir si long temps persisté en voz continuelz regardz,
ne vous voulant desister de vostre folye. Vous repentez
vous d’avoir laissé surprendre vostre cueur voulant
commencer une vie detestable &amp; abominable ? Si je
pensoye que vostre vouloir fut de adnuller, &amp;
chasser amour de vostre cueur, &amp; vous vouloir reduyre
&amp; remettre a plus honnestes coustumes de vivre, je
ne vous en tiendroye en moindre estime, parce que je cognois
les premiers mouvemens n’estre en nostre puissance.</p>

<p>Tout subit qu’il eut achevé son propos, je luy commençay
a nyer le tout. Car j’estoye devenue hardye, &amp;
audacieuse, Et jusques a ce temps avoys esté timide, &amp;
luy deis ainsi. Comment estes vous encores en telle
mauldicte &amp; damnable opinion. Je cognois manifestement
que c’est tentation dyabolicque, vous estes persuadé
de quelque furie infernalle, tendant a fin de
vous faire perpetrer &amp; commettre ce enorme &amp; execrable
peché, qui vous cause destruction de corps &amp; d’ame.
Certes vous avez grand tort, car l’integrité de mon
cueur jamais ne se maculeroit. Et au contraire de vostre
dire, le pouez sçavoir par longue experience. Et en
ce disant (par maniere de despit) me retiray en une aultre
chambre, &amp; parce qu’il estoit heure de coucher, deliberay
ne retourner jusques a ce qu’il fut endormy, ce
que je feiz. Et environ l’heure de mynuict, me allay coucher
en grand melencolye, car toutes choses m’estoient
desplaisantes tristes &amp; odieuses. Mais le lendemain matin
allay ouyr les suffraiges divins, en ung petit
temple, &amp; ainsi que vouloys retourner, je veiz
mon amy, lequel me jetta une trespersante œillade,
qui me fut penetrative jusques au cueur, j’eux si parfaicte
joye, que je mis en oubly tous les tourmens &amp;
griefves douleurs que j’avoye soubstenuz, a l’occasion
de luy. Je me prins a regarder sans avoir honte, ne vergongne,
&amp; ne me sousioye d’ung sien compaignon, qui
evidemment pouoit apparcevoir mes regardz impudicques
&amp; artificielz. Et quand je pensoye de retourner, l’apprehension
m’estoit plus triste, que selon mon advis,
n’avoye eu de recreation de sa veue, mais craignant que
mon mary ne survint contre mon vouloir, me convenoit
retirer.</p>

<p>Ainsi comme avez ouy (trescheres dames)
j’estoye traictee en amours, aulcunesfoys par extremes
douleurs contraincte gemir &amp; lamenter, &amp; quelque
fois grand joye &amp; consolation m’estoit irrigee, au
moyen du plaisant regard de mon amy, j’allois ordinairement
ouyr les suffraiges divins au maistre temple
ou tout chascun convenoit, pareillement si faisoit mon
amy tousjours accompaigné de plusieurs. Je veoye manifestement
son inconstance &amp; imprudence, par ce qu’il me
monstroit. Et comme je pouois conferer, ou presupposer
par signes evidentz, il publioit &amp; divulgoit noz
amours. Et oultre plus j’en feuz certaine par l’une de mes
damoyselles, laquelle l’ouyt en devis, &amp; disoit ainsi a
l’ung de ses compaignons, ceste dame la est merveilleusement
amoureuse de moy : voyez les regardz atrayans, de ses
yeulx, je presuppose qu’en continuant de poursuyvre,
facilement en pourray avoir jouissance. Quand ce propos
me fut recité, tout subit deffaillit la vigueur de mon
cueur, &amp; par passionnee facherie, enclinay mon chef en
terre, comme fait une violette sa couleur purpurine, quand
elle est abbatue du fort vent Boreas. Je demouray long
temps fort pensant, puis apres redressant ma veue je veiz
mon amy, lequel je regarday en monstrant semblant en maniere
de plaincte, &amp; disoye en moymesmes. Las fortune
que tu m’es aspre, adverse, feroce &amp; cruelle. Je congnois
a present que ce n’est que simulation &amp; fainctise
de celluy que j’estimoys qu’il m’aymast cordialement,
mais helas il ne tend a aultre fin que a me priver d’honneur,
pour en tenir ses propos &amp; derisions, mais combien
que je le congnoisse tel, mon cueur est tant a luy,
qu’il n’est en ma faculté de le retirer, mais doresnavant
je ne useray plus de regardz, au moins en public, car la
bonne renommee est facile a denigrer, &amp; par especial
des gentilles femmes, quand elles ne sont modestes,
comme a leur honnesteté appartient, en ceste deliberation
me departis, et vins en ma chambre, &amp; me tins
tout le jour solitairement, et au soir quand je fuz couchee
aupres de mon mary, mon entendement commença
a voltiger en composant diverses et nouvelles fantasies,
qui me causoit une laborieuse peine, en sorte que
ne pouoye dormir.</p>

<div class="chapter"></div>

<h3 id="p1ch5" title="V. Helisenne se passionne pour son amy">Helisenne
se passionne pour
son amy.<br>
Chapitre. V.</h3>

<div class="c"><img src="images/illu-008.png" alt=""></div>

<p>Moy estant ainsi tormentee et travaillee, je ouy
plusieurs instrumens, lesquelz sonnoyent en grande
armonie et melodieuse resonnance, j’eux quelque
suspicion que ce pourroyt estre mon amy. Et pour en
sçavoir la verité, me vouluz lever, combien que j’eusse
tousjours esté paoureuse aux tenebres nocturnes : je devins
hardie et asseuree, mais en pensant saillir de mon
lict pour aller a la fenestre, mon mary me dist. Ou voulez
vous aller ? Je croy veritablement que c’est vostre
amy, &amp; sans plus dire mot se rendormit. O que j’estoye
marrye, &amp; plus triste que ceulx qui sont detenuz en prison
caligineuse, parce que tremeur me detenoit, que
je n’osoye regarder a la fenestre, dont j’estoye remplie de
ire &amp; de courroux, qu’il n’estoit en ma faculté de refrener,
&amp; ainsi se passa la nuyct. Mais mon amy continua
de revenir par plusieurs foys, &amp; une foys entre aultres,
mon mary s’esveilla, &amp; en ce tournant vers moy, tel
principe donna a son parler. O mauldicte femme, tu
m’as tousjours nyé ce que par signes demonstratifz evidentement
pouoye cognoistre, si je n’eusse esté de vray
sens aliené, je suis certain &amp; le sçay indubitablement que
c’est ton amy, qui amene plusieurs joueurs d’instrumens
pour te donner renovation, &amp; pour te induyre &amp; faire
condescendre a son inique vouloir, mais s’il cognoissoit
ton cueur aussy bien que moy, il ne s’en travailleroit
pas fort. Car ton effrenee lascivité a bien la puissance
de te contraindre a le provocquer luy mesmes,
&amp; s’il estoit expert en amours, il auroit peu congnoistre
(considerant telles contenances) la grant ardeur
qui incessamment te domine, ton appetit venerien a
envenimé ton cueur, qui au paravant estoit pur &amp; chaste :
tu es si abusee de son amour, que tu as changé
toutes tes complexions, façons, gestes, vouloyrs
&amp; manieres honnestes, en opposite sorte, mais sois
asseuree que je n’en souffriray plus, car ta vie desordonnee
me cause tant d’ennuyz, &amp; de passions,
que contraincte me sera de user de crudelité, &amp;
ignominie en ta personne : &amp; quant il eut ce dit il
se teut. Et je me levay comme femme furieuse, &amp; sans sçavoir
prononcer la premiere parolle, pour luy respondre,
je commençay a derompre mes cheveulx, &amp; avioler et
ensanglanter ma face de mes ongles, &amp; de mon trenchant
cry femenin penetroye les aureilles des escoutans. Quant
je peuz parler comme femme du tout alienee de raison
je luy dis. Certes je croy que quelque esprit familier
vous revele le secret de mes pensees, ce que je pensoye
estre reservé a la divine prescience : &amp; vrayement je l’ayme
effusement &amp; cordialement, &amp; avecq si grande fermeté,
que aultre chose que la mort ne me sçauroit separer
de son amour : venez doncques avecques vostre
espee, faictes transmigrer mon ame de ceste infelice
prison corporelle, &amp; je vous en prie, car j’ayme mieulx
mourir d’une mort violente, que le continuel languir,
car mieulx vauldroit estre estranglee, que d’estre
tousjours pendant, &amp; pourtant ne tardez plus, transpercez
le cueur variable, &amp; retirez vostre espee taincte et
sanguinolente. Ne usez de pitié en moy non plus que
feist Pirrhus en Polisenne, laquelle fut immolee sur le
tumbeau de Achilles, et si vous ne le faictes, la fureur et
rage qui me tient me pressera et pourforcera de me precipiter
moy mesmes : et en ce disant mes yeulx estincelloient
de furieuse chaleur, et frappoye de mon poing
contre mon estomach, tellement que je feuz si lassee,
que je demeuray comme morte. Et quand je feuz revenue
en moy, je veiz mon mary et mes damoyselles,
et aultres serviteurs domesticques qui estoient esbahys
de telle sincopise et pasmoison. Et quand je peuz parler
je demanday pourquoy on s’estoit levé, et mon
mary respondit, mais que vous soyez couchee, je vous
le diray, &amp; sans tenir plus long propos, par une de mes
familieres servantes me feist porter coucher, &amp; commença
a me dire. O mon dieu, je n’eusse jamais pensé (combien
que je vous eusse dit honte, &amp; usé de propos rigoureux)
que la chaleur d’amours eust esté en vous si
vehemente &amp; inextinguible, car je voy que vous en
estes a la mort, dont je suis marry. Car combien que
vous en ayez grandement failly, &amp; que m’avez confessé
de vostre bouche que vous estes occupee en nouvelles
amours, je vous ayme tant qu’il me seroit difficile,
&amp; (comme je croy) impossible de me sçavoir divertir
de vostre amour, mais je vous asseure que je prendray
cruelle vengeance de vostre amy, lequel est cause de accumuler
&amp; assembler tant de tristesse en mon cueur, mais
s’il vous prent envie de le baiser, devant qu’il soit trois
jours je vous le feray baiser mort. Quand je ouy ces propos,
mon cueur fut aussi fort oppressé que ceulx qui
reçoipvent condemnation &amp; sentence mortelle, &amp; ne me
peuz tenir de luy respondre. J’ayme trop mieulx que prenez
vengence de moy comme je l’ay merité, sans oultrager
ce jeune homme, qui n’a riens offensé, pourtant s’il est amoureux
a il servy la mort ? c’est le propre &amp; vray naturel
des jeunes gens, Ces parolles proferees en souspirant
jusques a effusion de larmes, en sorte que mon
dolent mary fut contrainct de me appaiser, en me
jurant &amp; affermant que puis que j’en estois si amerement
couroucee qu’il ne le vouldroit molester ny oultrager,
mais il me prioit de delaisser le fol desir que
j’avoye de mon jeune amy, disant que facilement le
pourrois faire, en me conseillant en moymesmes, &amp; que
combien qu’il soit difficile, si est il possible. Et en me
faisant telles remonstrances se approcha de moy, pour
parvenir au plaisir de Venus, mais en grand promptitude
me retiray loing de luy, &amp; luy dis. Mon amy Je
vous supplie que me laissez reposer, car au moyen des
tristesses &amp; angoisses dont mon miserable cueur est continuellement
agité, j’ay une deliberation de tous mes
membres en sorte que n’espere plus de vivre, sinon en
langueur &amp; infirmité. Et en ce disant me assis en
mon lict, faignant d’estre griefvement attainte de maladie,
dont il desplaisoit grandement a mon mary, &amp;
se efforçoit de appaiser mes larmes, pleurs, douleurs,
&amp; souspirs, &amp; quand il pensa m’avoir ung peu consolee,
il s’endormit jusques au jour.</p>

<div class="chapter"></div>

<h3 id="p1ch6" title="VI. La jalousie du mary avec la description d’une femme laide">La
jalousie du mary avec la description
d’une femme laide.<br>
Chapitre. VI.</h3>

<div class="c"><img src="images/illu-009.png" alt=""></div>

<p>Quand le <span class="small">SOLEIL</span> matutin eust rendu le
jour cler, il s’esveilla &amp; me print entre ses
bras, pour me penser resjouyr &amp; retirer a son amour,
mais il estoyt merveilleusement abusé, car mon cueur
avoit desja faict divorce &amp; repudiation totale d’avecq
luy, parquoy tous ses faictz me commencerent a desplaire,
&amp; n’eust esté contraincte, je n’eusse couché avecq luy,
mais pour couvrir &amp; donner umbre a mon unicque
vouloyr, me convenoit user de dissimulation, monstrant
semblant de me vouloyr reduyre &amp; remettre es termes
de raison, en quoy mon mary avoit esperance : pour
ce jour ne me vouluz lever, &amp; feiz fermer les fenestres,
ne desirant que d’estre solitaire, &amp; en lieux taciturnes,
comme font gens contritz inconsolablement, parce
qu’il m’estoit prohibé &amp; deffendu de me trouver en
lieux ou fut mon amy, &amp; encores mon ingrate fortune
permist que mon mary (ce jour mesmes) s’enquist a
plusieurs des voysins que signifioyent telz &amp; semblables
jeux, que journellement on continuoyt de sonner devant
nostre maison. Il luy fut respondu, n’estre la coustume
s’il n’y avoyt fille a marier, &amp; incontinent la response
ouie, s’en vint a nostre hoste qui estoit homme rusticque,
&amp; de rude &amp; obnubilé esperit, auquel il dict. Mon
hoste, n’avez vous ouy ces jours precedentz par plusieurs
&amp; diverses foys, la grand melodie des joueurs de
fleutes, dont on joue devant vostre maison ? Je vous
asseure que selon ma conception je presuppose que
c’est quelqu’ung qui est espris de l’amour de vostre
femme ou de la mienne. A ces motz respondit l’hoste,
Monsieur, je m’esbahys qui vous meult, ny a quel propoz
vous dictes telles parolles, car j’estime ma femme
aussi bonne &amp; chaste que femme de la ville, &amp; en ce
disant s’eschaulfoyt, monstrant par signes evidentz qu’il
estoit oultrageusement irrité, qui estoit manifeste demonstrance
de son petit &amp; rural entendement, parce
que sa femme estoyt layde &amp; odieuse, &amp; de sa deformité
&amp; laydeur je vous en veulx faire le recit : Elle estoyt
de petite stature, bossue &amp; boyteuse, &amp; si avoit le visaige
fort ridé, les sourcylz larges de deulx doygs, sans y
avoir distance de l’un a l’aultre, elle avoyt les yeulx
petitz &amp; noyrs, merveilleusement enfoncez en la teste,
&amp; le nez fort camus, la bouche oultrageusement grande,
&amp; les lebvres grosses, &amp; si n’avoyt seulement que
deux dentz grandz oultre mesure, &amp; avoit le col court,
&amp; les tetins luy reposoient sur le ventre, &amp; si estoit aagee
de soixante &amp; douze ans. Parquoy toutes ces choses considerees,
je pense &amp; a bon droict, qu’elle eust esté refusee
&amp; chassee de tous hommes. Ainsi que mon mary se
delectoyt (en escoutant les propos de l’hoste,) l’une de
mes damoyselles estoit presente, laquelle incontinent
me vint reciter le tout, mais combien que fusse fort marrie
&amp; destituee de tous plaisirs, je ne me peulx garder
de rire, en considerant la follie de l’hoste, &amp; comme
j’en tenoys propos mon mary survint, lequel me demanda
comment je me portoye, &amp; me deist. M’amye,
je vous prie que delaissez voz pleurs &amp; gemissemens,
&amp; reduysez vostre cueur en consolee liesse. Quant a
moy, je ne vous presteray matiere, ny occasion de melencolie.
Il est demain le jour d’une feste solennelle,
parquoy je veulx &amp; vous commande que vous accoustrez
triumphamment, affin que vous assistez au temple
avecq moy, car doresnavant ne vous sera permis de
sortir de la maison sinon en ma compaignie, car je
veulx veoyr quelle contenance sera la vostre en ma
presence, parce que je suis certain, que vostre amy se y
trouvera. Tel propos me tenoyt mon mary, auquel ne
feiz aulcune responce, mais tins silence, nonobstant que
tacitement grand joye &amp; hilarité m’estoyt irrigee, emanee,
ou exhibee au moien de l’esperance future de la
veue de mon amy, &amp; pour le fervent desir que j’avoye,
la nuyct me sembla de grande duree.</p>

<p>Mais quand
Proserpine commença a cheminer en la maison du chien
tricipite, &amp; Phœbus son chair au zodiac accomodoyt,
sur lequel (icelluy Phœbus monté) portoit en son
chef son dyademe tout couvert de resplendissantz &amp;
lucides rais pour illustrer &amp; esclarcir l’universel monde,
Je me levay subitement, &amp; commençay a m’appareiller,
je vestis une cotte de satin blanc, &amp; une robbe
de satin cramoisy, j’aornay mon chef de belles brodures,
&amp; riches pierres precieuses, &amp; quand je fuz accoustree,
je commençay a me pourmener, en me mirant en
mes sumptueulx habillemens, comme le pan en ses belles
plumes, pensant plaire aux aultres comme a moymesmes,
&amp; ce pendent mon mary se habilloit, lequel prenoit
singulier plaisir en me voyant, &amp; me dict qu’il estoit
temps d’aller, &amp; en ce disant, sortasmes de la chambre
en la compaignie de mes damoyselles, je cheminoye
lentement, tenant gravité honneste, tout le
monde jectoit son regard sur moy, en disant les
ungz aux aultres, voyez la, la creature excedant
&amp; oultrepassant toutes aultres en formosité de
corps. Et apres qu’ilz m’avoyent regardee, ilz alloyent
appeller les aultres, les faisant saillir de
leurs domicilles, afin qu’ilz me veissent. S’estoyt
une chose admirable de veoyr le peuple qui s’assembloyt
entour moy, &amp; quand je feuz parvenue jusques
au temple, plusieurs jeunes hommes venoyent en circuyt
tout a l’entour de moy, me monstrant semblant amoureux,
par doulx &amp; attrayantz regardz tirez du coing
de l’œil, pour essayer de me divertir &amp; decepvoyr, mais
je ne m’en soucioye aulcunement, Car toutes mes
pensees estoyent accumulees en ung seul. Je regardoye
en plusieurs et divers lieux, mais je ne veoye celuy
qui estoit le singulier plaisir de ma veue, et ne vint
jusques a ce que le service divin fut commencé, et luy
venu, il ne usa des regardz accoustumez, mais ne feist
seulement que passer devant moy, Je ymaginoye que
c’estoyt pource que mon mary estoit present, pour
eviter de luy donner suspition, parquoy je feuz contente.
Et quand l’office solennel fut finé, nous partismes
pour venir au logis, et passasmes le temps en
recreation et voluptueulx plaisirs, jusques a ce que
retournasmes pour ouyr vespres, ou mon amy ne faillit
de se trouver, lequel (a ceste foys) ne usa de discretion,
parce que a la presence de mon mary donnoyt
evidente demonstrance de son affection, par ses regardz
amoureux, &amp; doulx attraictz, en perseverant de
me monstrer a sez compaignons, combien qu’il n’eust
encores parlé a moy, &amp; quand je veoye son inconstance,
je regardoye d’ung regard doulx &amp; simple, affin
de luy monstrer &amp; exhiber par signes, que par sa contenance
il causoyt une grande doleance en mon
cueur : mais pour ce, ne differa ses importunitez,
car il venoyt passer si pres de moy qu’il marchoit
sur ma cotte de satin blanc, j’estoye fort curieuse
en habillemens : c’estoit la chose ou je prenoye singulier
plaisir : mais non obstant cela il ne m’en desplaisoit, mais
au contraire voluntairement &amp; de bon cueur j’eusse
baisé le lieu ou son pied avoit touché : mon mary veoit
le tout, lequel par fascherie fut contrainct soy absenter,
dont contre mon vouloyr, &amp; pour eviter occasion de
noyse je le suyvis, et incontinent que feusmes en la maison
il me deist. Je m’esbahys de vostre amy, lequel n’a
sceu dissimuler son amoureuse follye en ma presence,
il luy procede de grande presumption de venir marcher
sur vostre cotte, il semble par cela qu’il eust grand
privaulté et familiarité avecq vous. Doncques pour
eviter de m’engendrer plus de passions et fascheries,
que mon triste cueur ne sçauroit porter, je vous prohibe
et deffendz de vous trouver en lieu ou il soyt en
mon absence, et oultre plus quand je seroye present, et
feust a l’eslevation du corps de Jesuchrist, je veulz que
incontinent que vous le pourrez apercevoyr, que sans
dilation vous absentez : et sy vous n’observez ce mien
commandement, j’ay ferme propos et deliberation de
me separer de vous : vous avez du bien de par vous,
terres et seigneuries plus que je n’en ay, lequel je ne
vous veulx retenir. Car je ne vouldroye aulcunement
prouffiter du bien d’une femme lascive. Et quand il eust
ce dict, je luy respondis, que j’accompliroye son commandement,
et qu’il n’en fut perplex ne doubteux, sy je ne
luy en donnoye l’occasion : et a l’heure il se contenta
adjoustant foy a mon dire, et n’en fut non plus
parlé jusques au lendemain que me vouluz lever
et accoustrer d’habillementz riches &amp; sumptueux : ce
que mon mary ne voulut permettre, et pour luy
complaire feuz contente de me habiller plus simplement,
&amp; quand je fuz appareillee, nous nous transportasmes
au temple ou je trouvay mon amy, lequel persevera
ses importunitez, en sorte que je fuz contraincte
de changer trois foys de lieu, mais tousjours il me
suyvoit, en tenant propos de moy a ses compaignons,
&amp; par conjecture je pense qu’il parloit de mon mary,
lequel continuellement estoit avecq moy, car j’entendis
l’ung de ses compaignons qui luy disoit, que parce
qu’il pouvoit comprendre en regardant ma face, qui me
demonstroit si anxieuse, qu’il y avoit de la suspition : &amp;
quand mon amy ouyt ces motz, il commença a rire, &amp;
voyant cela, &amp; aussi memorative du commandement
de mon mary, je m’absenté, pensant que quelque foys
trouveroys lieu plus commode &amp; opportun pour exprimer
l’ung a l’aultre les secretz de noz pensees.</p>

<div class="chapter"></div>

<h3 id="p1ch7" title="VII. Les approches des deux amans pour parler ensemble">Les
approches des deux amans pour
parler ensemble.<br>
Chapitre. VII.</h3>

<div class="c"><img src="images/illu-010.png" alt=""></div>

<p>Ainsi doncques perseveray tousjours de suyvre la
maulvaise partie de mon esprit, &amp; n’eurent puissance
les propos &amp; derisions (dont usoyt mon amy)
de me sçavoir desmouvoir de ma follie : mais parce
que j’avoye les jours precedens observé le commandement
de mon mary, en dissimulant l’ardente flamme
qui me brusloit &amp; consumoyt, qui est une chose
fort difficile, il me fut imparty plus de liberté
que je n’avoye eu de long temps : car j’alloye au temple
seulement en compaignie de l’une de mes familieres
damoyselles, dont j’estoye fort joyeuse, pensant que
mon amy auroit opportunité de parler, &amp; pour l’inciter,
je me tenoye dedans le temple jusques a ce qu’il estoit
vuyde de toutes gens, &amp; continuay ainsi par plusieurs
jours, nonobstant il ne se advançoit de parler,
dont estoye esmerveillee, &amp; ymaginoye que ce qu’il differoit
luy procedoit de pusillanimité, toutesfoys je ne
lassay de persister, &amp; ung jour entre aultres, je vey qu’il
estoit plus pensif qu’il n’avoit accoustumé, &amp; se promenoit
seul tenant son bonnet en sa main, pour me donner
recreation en voyant ses beaux cheveux tant bien pignez.
Et apres qu’il se fut assez pourmené, il entra en
une chapelle ou on commençoit a faire le divin service,
parquoy j’eu occasion honneste de me lever, &amp; aller
pres de luy. Je veoye qu’il regardoit souvent entour luy,
&amp; aussi faisois je pareillement, &amp; croys que noz pensees
n’estoient differentes, car tous deux d’ung vouloir unanime
avions timeur de la survenue de mon mary : &amp; incontinent
le service divin faict &amp; accomply, il commença a se
pourmener, mais il ne tarda gueres qu’il ne se vint presenter
devant moy, en me saluant &amp; regardant d’ung œil
doulx &amp; amoureux, &amp; dict ainsi.</p>

<div class="chapter"></div>

<h3 id="p1ch8" title="VIII. Les amans pour n’estre apperceulx usent de letres">Les
amans pour n’estre apperceulx
usent de letres.<br>
Chapitre. VIII.</h3>

<div class="c"><img src="images/illu-011.png" alt=""></div>

<p>Madame, il y a long temps que j’ay grand desir
&amp; affection de parler a vous, pour vous declairer
ce que facilement pouez conjecturer, mais je ne veulx
tenir long propoz, affin d’eviter la suspition dez gens,
qui vous pourroient causer &amp; engendrer scandale : &amp;
pourtant je vous prie de me dire familierement, s’il
vous plaira recepvoir une mienne letre. Quand je
l’eux ouy parler je luy deis, que liberalement la recepvroye,
&amp; qu’il ne feist difficulté de m’escripre entierement
tout son vouloyr sans riens reserver, &amp; que
pareillement le feroye sçavant du mien. A la prononciation
de mes parolles je devins palle, &amp; me print ung
tremblement de tous mes membres, souspirs en si grand multitude
vuidoyent de mon estomach que l’ung ne donnoit
lieu a l’aultre, parquoy je luy declairoye assez par mes
gestez exterieures, &amp; par le semblant de mes yeulx attrayans,
que j’avoye l’affection interieure de mesmes a
luy, dont il se monstroit joyeulx par semblant, &amp; en
prenant ung humble congé, me remercya. Et incontinent
qu’il fut party, je retournay en mon logis
jusques au lendemain, que nous retournasmes au temple :
nous arrivez, je le veis accompaigné d’ung sien compaignon,
mais incontinent qu’il m’eust veu, de luy fut
licencié, &amp; en se pourmenant, faignant dire ses heures
se monstroit plus modeste &amp; craintif que au paravant,
ce qu’il ne feit jamais depuis. Et quand il eust l’opportunité,
il me vint saluer, me presentant ses lettres, lesquelles
je receupz le plus subtilement que je peuz, pensant
n’estre apperceue de nul, &amp; luy dictz, que le lendemain
luy en rendroys response : &amp; lors en baissant
le chief, se tint taciturne aulcune espace, puis apres en
rompant silence reprint le propos en ceste maniere. Ma
dame, je craintz merveilleusement monsieur vostre
mary, &amp; a l’heure en grand promptitude sans luy donner
loisir d’achever son propos, je luy deis. Je vous prie
ne vous souciez de cela, car il n’a doubte, ne suspition sur
moy. A ces motx il me print a regarder comme par admiration,
considerant en son ymagination (comme j’ay peu comprendre
le depuis) que l’impetuosité D’amours avoit
rompu en moy les laqz de temperance &amp; moderation,
qui me faisoit exceder toute audace fœminine :
toutesfoys suyvant son propos, il me dict. Ma dame, je
suis joyeulx d’estre certain qu’il n’a doubte ne suspition de
nous : il fault moderer nostre vouloir avecq discretion,
pour ne luy prester occasion d’estre en doubte, &amp;
le plus occultement &amp; secretement qu’il vous sera possible
m’exhiberez voz lettres, en me monstrant par quelques
honnestes, &amp; secretz signes, quand il vous plaira
que je m’approche pour les recepvoyr. Et en ce disant,
print congé, &amp; je le conduysoye de mes yeulx estincellantz
de desirs amoureulx, car j’estoye toute embrasee
du feu Venerien &amp; croissoit L’amour si puissant en
mon cueur, que le reciter seroit incredible a ceulx qui
n’ont experimenté Amours.</p>

<div class="chapter"></div>

<h3 id="p1ch9" title="IX. La lecture des letres de l’amoureux">La
lecture des letres de l’amoureux.<br>
Chapitre. IX.</h3>

<div class="c"><img src="images/illu-012.png" alt=""></div>

<p>Incontinent apres la reception de ses lettres, fort hastivement
je retournay, &amp; en entrant dedans ma chambre
les ouvry, &amp; leu le contenu d’icelles, lequel s’ensuyt.</p>

<p>Ma dame puis que la libere faculté de parler a
vous, pour vous encliner mon amoureuse conception
ne m’est permise, j’ay esté contrainct par la persuasion
du filz de Venus vous escripre la presente, &amp; pour
vous certiorer de l’extremité ou amour excessif m’a conduict,
devez sçavoir que lors que premierement dressay
ma veue sur voz yeulx vers &amp; irradians, me sembla
veoir issir une splendeur, laquelle plus pres le cueur
me transperça, que ne feist l’aguë sagette de Juppiter,
Phaeton, &amp; a l’heure me sentant de ce doulx regard surprins,
je vins distinctement a speculer vostre excellente
beaulté, mais en considerant l’excellence de vostre
beau corps proportionné, oultre la forme commune
de mon vray sentement demeuray privé. Et pour la recente
memoire de l’acerbe douleur ou je fuz reduict,
mon entendement est si perturbé, qu’il me seroit impossible
de vous louer &amp; extoller de louenge condigne, selon
la speciosité de vostre forme, &amp; encores que ne fusse
agité d’aulcune perturbation cognoissant les debiles
forces de mon fragile esperit, je ne l’oseroye entreprendre,
parce que j’estime que le narrer seroit difficile a
toutes langues disertes, car selon ma conception, l’exprimer
de choses si singuliere se doibt reserver a la divine
eloquence de Mercure. Et pour ce je m’en abstiendray,
&amp; veulx continuer de vous exposer le secret de mon
cueur, voulant observer la coustume antique des trescelebres
Persians, qui estoit de ne se presenter a l’altissime
sublimité du Roy les mains vaques de presens, non
pour presumption qu’ilz eussent que le seigneur fust flexible
a aulcune avarice, mais pour observance &amp; supreme
reverence. Et pource ma dame que je n’ay chose de
moy plus estimee que ma personne, le plus fidelement
que je puis je vous en fais present pour ung perpetuel
mancipe : vous suppliant que de tel cueur l’acceptez comme
je le vous presente, &amp; considerez que ce n’est moindre
vertu le gracieulx recepvoir, que le liberal donner.
Aultre chose donc ne reste, que a ung fidelle serviteur rendre
guerdon. Et si ma valeur est petite au respect de vostre
altitude, non comme ma compaigne ou eguale,
mais comme ma dame &amp; superieure vous prie me guerdonner,
affin que par dureté ou negligence de me secourir
ne me prestez matiere de cruelle &amp; violente mort,
mais vous estant sur toutes creatures souveraine &amp;
plaine de urbanité traictable, soyez commeue a pitié
&amp; compassion, &amp; ne vueillez souffrir que si infelicement
je renonce a la nature, &amp; soubz l’esperance de vostre doulceur
imposeray fin a ma fidelissime lettre. Escript par celluy
qui hardiment se peult nommer le serviteur en amours
excedant tous aultres en loyaulté &amp; fidele servitude.</p>

<p>Et apres les avoir leues, j’eu une incomprehensible
&amp; inestimable joye &amp; consolation : car par ses escriptz,
il se disoit mien a perpetuité, &amp; lors je commençay
a cogiter &amp; penser en moy mesmes, quelle response
je donneroys a ses lettres, &amp; me sembla qu’il ne seroit
bon d’acquiescer promptement a sa requeste, parce
que les choses qui facilement sont obtenues, sont peu
apprecieez : mais celles que en grandz fatigues on acquiert,
sont estimees cheres &amp; precieuses. Pour ces causes,
je luy escripvis lettres par lesquelles il ne pouoit
gueres esperer de parvenir a son intention, dont le contenu
d’icelles s’ensuyt.</p>

<div class="chapter"></div>

<h3 id="p1ch10" title="X. Lettres que la dame escript a son amy">Lettres
que la dame escript a son
amy.<br>
Chapitre. X.</h3>

<div class="c"><img src="images/illu-013.png" alt=""></div>

<p>Apres avoir a mes yeulx presenté voz lettres, &amp;
le contenu d’icelles distinctement medité &amp; consideré,
par ce que puis concepvoir (si vostre lettre n’est
par simulation ou fainctise composee) je presuppose que
par l’insupportable charge d’amours estes plus angustié
&amp; afflicté que a homme prudent ne convient : car si
bien considerez, vous ne devez persister en telles
amours, lesquelles ne consistent en vertu, Parce que impossible
me seroit satisfaire a vostre affectueux desir
sans denigrer &amp; adnichiler ma bonne renommee : ce qu’il
me seroit plus accerbe que une violente mort, parce
que je n’estime ceulx ou celles vifz desquelz la bonne
renommee est estaincte, mais se doibvent estimer pires
que mortz. Et au contraire de ceulx qui ont faict actes
vertueux dont leurs noms sempiternellement durent,
en despit de la cruelle Atropos, combien que en cendres
leurs oz demolis reposent. Iceulx se doibvent estimer
vifz, &amp; se doibt l’on persuader de les ensuyvre par vertueuses
coustumes, qui rendent l’homme immortel. Et pour
a ce parvenir necessairement fault eviter de se laisser submerger
en ses voluptueuses lascivitez, affin de n’estre
conduict a ceste antique &amp; accoustumee infelicité, soubz
laquelle tout le monde se lamente, &amp; s’en ensuyvent plusieurs
inconveniens. Si la fille de Leda eust observé le vivre
pudicque, le Grec n’eust le tresfameux ylion mis en
totalle ruyne. Et si la royne de Carthage eust perseveré
d’estre constante, elle eust avec louenge perpetuelle de son
amy Sicheus l’umbre suyvie. Telles hystoires doibvent
estre suffisantes pour nous garder de succumber en
semblables delictz. Et pour ung petit appetit, n’estre
si faciles d’escouter les polides, elegantes &amp; suaves
parolles de vous aultres jouvencaux : lesquelles ne
sont sinon ung laqz deceptif pour circunvenir &amp; decepvoir
cellez qui sont trop faciles ou dommageable
croire : lequel vice a esté cause de adulterer plusieurs
dames fameuses, puis apres qu’ilz ont obtenu la privee
&amp; secrete fruition des amours de celles qu’il disent tant
aymer ne sont contentz, mais aulcunesfoys par indiscretion
s’en vantent &amp; glorifient, Parquoy toutes ces choses
considerees tresheureuses sont celles qui de la flamme
d’amours se peuvent conserver. Pour laquelle evaderie
vous supplie que imposez fin au continuel poursuyvre,
car je crains que par voz continuelles stimulations je
ne soye persuadee de exceder les metes de raison, car
voz doulx &amp; attrayans regardz, avecq les parolles exhibees
par voz lettres pourroient causer grand efficace
&amp; emotion aux cueurs des jeunes dames, &amp; aulcunes
de simple entendement penseroient resider en leurs
personnes beaucoup plus de dons &amp; de perfections
que dieu &amp; nature n’y en auroit mis. Mais ne voulant
tumber au laberinthe de presumption, je ne prens aulcune
gloire de voz louenges &amp; exaltations, car peult estre
que par affection non moderee vostre œil peult errer.
Mais croyez que ce amour de son auree sagette m’avoit
attainte, que aultre que vous de ma benevolence ne seroit
possesseur. Et de ce vous supplie vous vouloir contenter.
En exorant L’altitonant que felice repos vous
octroye.</p>

<p>Les Miennes Lettres Sigillay, &amp; avec ung
grand desir trouvay subtil moyen de les luy consigner,
&amp; il les receut joyeusement, &amp; tout subit apres les luy
avoir exhibees me retiray en ma chambre, ou j’estoys
plus voluntiers seule, que accompaignee, pour plus solitairement
continuer en mes fantasieuses pensees, &amp;
en telle solicitude je me delectoye a lire les lettrez de
mon amy, puis apres je regardoye le double des miennes,
distinctement tous les termes de l’une &amp; de l’aultre.
Et ainsi que m’occupoye en telles solacieuses exercices
mon mary survint, dont ne me prenoye garde, lequel
en hurtant du pied par grande impetuosité ouvrit l’huys
de ma chambre, dont je fuz si merveilleusement troublee,
que je n’euz advis ne discretion de cacher les lettres.
Il commença a me regarder par grand despit &amp;
desdaing meslé de colere en prononçant telles parolles.</p>

<div class="chapter"></div>

<h3 id="p1ch11" title="XI. Le courroux du mary jaloux, &amp; l’excuse de sa femme">Le
courroux du mary jaloux, &amp; l’excuse
de sa femme.<br>
Chapitre. XI.</h3>

<div class="c"><img src="images/illu-014.png" alt=""></div>

<p>O Meschante femme, presentement est venue l’heure
que tu ne pourroys aulcunement nyer ta lubricité,
&amp; non moderee affection : Car combien que tes
deceptives parolles ont eu puissance de m’instiguer &amp;
incliner a t’eslargir &amp; impartir quelque liberté, en adjoustant
foy a tes mensonges, parce que je pensoye, au
moyen des remonstrances que je te faisoye journellement
que tu feusses pressee &amp; stimulee de te reduyre a
ta premiere coustume : mais pour quelques exhortations
ou monitions que je sceuz faire, ton cueur en
ce inveteré &amp; endurcy, n’ay aulcunement sceu convertir,
&amp; en ce disant print les lettres que j’avoye laissees
sur mon lict, parce que timeur avoyt obnubilee la
clarté de mon entendement, &amp; quand il les eust
leues, ce luy fut cause d’augmentation de fureur, &amp;
fort indigné s’approcha de moy, &amp; me donna si grand
coup sur la face, que violentement me feist baiser
la terre, dont ne me peuz lever soubdainement, mais
quand je commençay a reprendre mes forces, je plouray
moult amerement, tellement que les ruysseaulx de
mes larmes tomboyent en grande superfluité &amp; abondance
aval ma face. La cause de mon pleur ne me procedoit de
la juste douleur, &amp; remordz de conscience que
je debvoye avoyr de ma vie detestable, mais au contraire
d’une grande superbité, car au moyen que j’avoye
chassé raison, tousjours depuis c’estoyt monstree de
moy loingtaine &amp; fugitive, parquoy selon mon advis
mon mary me faisoit grand tort, lequel continuant
ses parolles injurieuses, me deist. Admiration ne
te prenne de ce que oultre ma coustume je t’ay furieusement
frappé, mais approche de moy, &amp; regarde tes
lettres, que tu ne sçauroys nyer : &amp; me deis sans me
servir d’une artificielle mensonge (dont tu scez maintenant
user). Qui est le personnage a qui tu pretendz
commettre telz escriptz ? Quant il eust ce dict, je
commençay a mediter &amp; penser, &amp; disoye a moymesmes.
Helas je ne me sçauroye excuser, car ma lettre
de ma main escripte rend cler tesmoignage de ma
vie, puis je disoye au contraire, si m’est il necessaire
de le nyer, car a face hardie une prouve ne nuyt.
Lors en faisant grandz plainctes &amp; exclamations, deis
ainsi. Helas mon amy, qui vous meult d’estre si cruel,
pour la lettre que vous avez trouvee, laquelle a esté
composee seulement par exercice, &amp; pour eviter oysiveté,
parquoy ne me debvez ainsi injurier ne molester,
sans avoir ouy mes raisons. Quelle loy au monde est
tant inicque, barbare &amp; triste, qu’elle permette le supplice
devant la sentence ? Ou est la conseillee raison ?
ou est vostre prudent jugement, que premier me condamnez
que de m’escouter ? Ainsi que je proferoye telles parolles,
les pensant continuer, il interrompit propos, en disant.
Voicy lettres qui t’ont esté envoyees, d’ou viennent elles ?
Je luy respondis, que je ne les cognoissoye. Non (dict il)
&amp; pour plus grand approbation de telz mensonges, je
te certifie que j’ay recogneues tes letres entre les mains
de ton amy, lequel par inconstance &amp; indiscretion les
communicquoit a deux de ses compaignons, &amp; si tu es
si hardie &amp; asseuree que vueilles soustenir le contraire,
je trouveray maniere de les avoir de luy par quelque
subtil moyen, car tout son desir &amp; affection n’est qu’a penser
&amp; ymaginer diverses façons, &amp; divers actes, a toy
dommageables, pour te priver d’honneur, affin de te publier,
mais doresnavant tu n’auras plus de delectable
plaisir de sa veue, parce que je ne veulx que tu sorte de
ta chambre, ne que regarde a la fenestre, &amp; s’il te semble
que en ceste sorte ta vie seroit trop infelice, je ne
me veulx desdire de l’offre que je t’ay faicte, c’est de separation
comme j’ay predict.</p>

<p>Ainsi doncques estoye contraincte d’endurer, &amp; souffrir
toutes ces fatigues, estant privee de la veue de mon
amy, lequel estoyt esmerveillé de ce qu’il ne me veoyt
plus : mais ce nonobstant il ne voulut imposer fin a l’amoreuse
poursuyte, mais continua par plusieurs &amp; diverses
foys de venir avecques chantres, dont entre les
aultres je recognoyssoye sa voix. O que j’estoye anxieuse
a l’occasion que ne m’osoye monstrer, &amp; adoncques
je fuz plusieurs foys tentee de me lever, &amp; me precipiter,
en me jectant du hault des fenestres en bas, je
feuz en telle calamité quinze jours ou environ, que fusmes
contrainctz partir pour eviter scandale, car les voisins
tenoient divers propos, de ce que l’on perseveroit telz
&amp; semblables jeuz. Je feuz assez joyeuse de changer de
lieu, affin que plus facilement me feust permis d’aller
parmy la ville, pensant que quelque foys pourroye rencontrer
mon amy, toutesfoys apres noz transmigrations
je feuz trois sepmaines sans le veoir, ne ouyr de
ses nouvelles, qui me fut chose tresgriefve, &amp; quasi insupportable.
Pendant ce temps que je languissoye en telle
calamité, toutes choses m’estoient tristes &amp; odieuses,
&amp; ne prenoye delectation es choses de ce monde, &amp;
encores fortune non rassasiee de me prester matiere
d’angoisseuses douleurs, les voulant augmenter s’efforça
d’appareiller une infortune, dont le rememorer m’est
triste, &amp; ayant horreur de le relater, toutesfoys en plorant
&amp; lamentant mon infelicité, je m’efforçay de l’escripre.
Et pour vous declairer, la male adventure ou je
cuiday succumber, ung jour entre les aultres moy estant
couchee aupres de mon mary, merveilleusement pensive,
en sorte que les affections (dont mon cueur estoit
agité) me consummoient l’esperit, dont j’estoye si debile,
qu’il me sembloit impossible de me sçavoir lever, mais
je fuz si fort oppressee de mon mary, que contraincte
me fut de m’evertuer, combien que par plusieurs foys me
convint recoucher, sans me sçavoir ayder de mes membres,
helaz ce m’estoit certain presaige de mon mal futur,
mais la demonstrance m’estoyt occulte.</p>

<p>Parquoy sans y avoir regard, ne consideration,
en grande &amp; laborieuse peine me habillay, puis allasmes
ouyr le divin service de Dieu en ung devot monastere,
&amp; ainsi que vouloys entrer dedans, mon mary
me deist. Je vous prie dictes moy (sans m’en vouloir
riens celer) s’il advenoyt que vostre amy fust dedans
ce temple, seroyt il en vostre faculté de pouoyr moderer
vostre vouloir &amp; appetit, en sorte que ne useriez des regardz
accoustumez ? Adoncques je commençay a le regarder,
en disant. Je prie au createur que au cas que
cela me advienne : que toute puissance elementee me
soit contraire, &amp; que tygres &amp; loups ravissans lacerent
&amp; devorent mon corps, ou que les troys seurs le fil vital
immaturement me couppent, &amp; quand je euz ce
dict, nous entrasmes dedans le temple. Je commençay
a regarder entour moy. Je veis grand multitude de peuple
tant hommes que femmes, &amp; entre aultres je veis
mon amy, &amp; lors combien qu’il me fust prohibé &amp; deffendu
de le regarder, je ne peuz dissimuler ne temperer
mon vouloir : car sans differer de rompre &amp; enfraindre
ma promesse, je regardoye tresaffectueusement,
sans reduyre en ma memoyre les peines &amp; tourmens
que mon mary me faisoit souffrir, a l’occasion de luy :
mais comme une femme ençaincte, laquelle est persecutee
de griefves &amp; excessives douleurs devant la naisçance
de l’enfant, mais incontinent qu’elle voit son
fruict, la parfaicte joye &amp; lyesse ou elle est reduicte
luy faict oublier les peines precedentes, &amp; aussi pour
la suavité &amp; doulceur intrinsecque que je recepvoye
du delectable regard de mon amy, me faisoit oublier
tous mes travaulx &amp; fatigues preteritz. Mon mary
voyant cela, me vint dire que j’entrasse en ung lieu ou
il me mena, ce que je feiz, mais pourtant ne laissay de
continuer ma folle contenance, &amp; sans tenir gravité
comme a mon honnesteté appartenoit, regardois tousjours
si je pourrois veoir passer mon amy, &amp; mon mary
voyant qu’il estoit impossible de refrener la vehemence
d’amours qui me possedoit &amp; seigneurioit, ne
pouant souffrir telles dissolutions en regardz impudicques,
fut contrainct de soy absenter, &amp; lors je feuz ung
peu memorative de son commandement que j’avoye
transgressé, &amp; de mes juremens que j’avoys parjurez, &amp;
pour ce me levay soubdainement &amp; le suyvy, &amp; quand
feusmes parvenuz en la maison, mon mary commença
a m’increper &amp; injurier, en disant. O meschante &amp; malheureuse
creature remplie de iniquité qui ne desire que
l’execution de ton appetit desordonné comment t’ose tu
trouver en ma presence ? n’as tu crainte que je convertisse
mon espee par juste ire en ta poictrine ? En proferant
tel motz, par si grand fureur &amp; impetuosité, me donna
si grand coup, que au cheoir je me rompiz deux dentz,
dont de l’extreme douleur je fuz longue espace sans
monstrer signe d’esprit vital, &amp; quand je fuz revenue
de pasmoison toute palle &amp; descoulouree, je commençay a
regarder autour moy sans dire mot. Car a l’occasion des
griefves &amp; insuperables douleurs inferieures, la parolle
m’estoit fortclose, mais peu apres grand multitude de
souspirs vuydoyent de mon estomach, &amp; m’intervindrent diverses
&amp; merveilleuses fantasies si cruelles &amp; ignominieuses,
que la recente memoire rend ma main debile
&amp; tremblante, en sorte que par plusieurs foys y laissay
&amp; infestay la plume, mais pensant qu’il me seroit attribué
a vice de pusillanimité, je me veulx efforcer de
l’escripre.</p>

<div class="chapter"></div>

<h3 id="p1ch12" title="XII. L’impatience d’amours par despit cherche la mort">L’impatience
d’amours par despit
cherche la mort.<br>
Chapitre. XII.</h3>

<div class="c"><img src="images/illu-015.png" alt=""></div>

<p>Et pour les bien declarer, vous fault entendre que
toutes mes pensees se reduyrent en une, qui estoit
telle que par mort me vouloye mediciner. En mon
trouble courage, je fuz si eschauffee de fureur, pour l’ardent
desir que j’avoye de mettre mon miserable vouloir
a execution, que furieuse rage revocqua les forces
en mon corps angoisseux &amp; debile, qui toutes dehors
estoient dispersees, &amp; voyant que n’avoye l’opportunité
de ce faire comme beste vulneree &amp; blessee courroys
au long de la chambre en la presence de mon mary, &amp;
d’une jeune damoyselle disant en moy mesmes. O Thesiphone,
O Megera &amp; Alecto furies infernales, qui continuellement
exagitez l’humaine generation, aydez moy
a user de crudelité en moymesmes. Tel present me soit
faict de par vous qui fut a Canacé de par le roy Eolus
son pere, qui fut ung glaive pour transpercer son corps,
a cause du crime par elle perpetré &amp; commis. Ou
que j’eusse le moyen de me precipiter, comme fist Isiphile.
Ou sinon que peusse metre fin a ma miserable vie
par quelque venimeux bruvaige, comme celluy qui fut
cause du dernier jour a Socrates. Ou que a ma grand fureur
&amp; rage fust imposé fin, par telle mort dont Philis
se desespera, en se pendant a ung arbre, a l’occasion du
tardif retour de son amy Demmophon : mais puis qu’il
m’est impossible de trouver moyen de la mort, a cause
de la presence de mon mary, je vouldroye qu’il me advint
comme a la belle nymphe Perye, laquelle en marchant
sur l’herbe de son pied nud, tendre, &amp; delicat, ung
aspic venimeux la picqua d’une dent, en y laissast le venin
mortifere, dont la pudicque vierge alla promptement
mourir, ou qu’il me advint comme a Dathan &amp;
Abiron, lesquelz furent transgloutiz en la terre. Moy estant
de telle fureur esmeue, cerchoye par tout pour trouver
moyen de la mort, mais je croy que quelque furie infernale
que j’avoye invocquee, se monstra diligente de me servir
selon mon affectueux desir, parce qu’en regardant
en plusieurs &amp; divers lieux, se presenta &amp; offrit devant
ma veue ung petit cousteau, lequel je prins, &amp; le plus
subtilement &amp; occultement que je peuz en le cachant
soubz ma robbe.</p>

<p>Et lors que je feuz saisie, incontinent je commençay
a trembler a cause de la triste apprehension de la mort,
&amp; en pensant marcher, je tumboys &amp; sentoys en moy ung
grand debat entre ma douloureuse ame &amp; mes paoureux
esperitz de vie, mais la cruelle Megera me persuadoit
de suyvre le propos mortel, me faisant rememorer
que moy vivante ne pourrois plus veoir mon amy,
parce que mes amours estoient trop publiees &amp; vulgarisees,
mais apres ma mort mon ame le pourra frequentement
visiter, parquoy la mort me seroit felice &amp;
heureuse. Et doncques (pour la future esperance de la
veue du mien amy) chassa de moy la froide paour, parquoy
je feuz enflambee de plus ardens desirs a la mort. Et
combien que ma face fust paincte de palle couleur, je
commençay a reprendre mes forces, &amp; sans plus vouloir
differer, me levay par grand fureur &amp; impetuosité voulant
sortir de la chambre, ce que mon mary ne voulut
permettre, pensant en son imagination, en considerant
les contenances que la grand fureur dont j’estoys oppressee
me contraignoit d’aller, affin de trouver mon amy,
mais quand je veiz que ne pouoye sortir, je me retiray
en une garde robe, &amp; ainsi que je vouloye transpercer
ce cueur amoureux avecq le glaive, je croy que par permission
divine je fuz preservee &amp; gardee. Car la jeune
damoyselle qui estoit en la chambre survint, laquelle
voyant chose si horrible &amp; espouentable, ne se peult contenir
qu’elle ne s’escriast haultement, &amp; s’approcha de moy
pour me oster le cousteau. A quoy feiz tout mon effort
de resister, &amp; ce pendant mon mary survint, lequel pensoit que
de rechef feusse tumbee en paulmaison, mais quand il
eut regardé &amp; consideré la furieuse rage qui me detenoit,
il fut espris d’angoisseuse douleur, a cause de l’excessif
amour qu’il me portoit, dont il n’estoit en sa faculté de
se pouoir divertir : laquelle eust ceste puissance de refrener
l’ire dont son triste cueur estoit persecuté, &amp; la convertit
en compassion, parquoy benignement me vint a consoler,
en me faisant plusieurs remonstrances, &amp; entre aultres
propos me disoit : M’amye, puis que je cognois manifestement
qu’il n’est en vostre faculté de vous pouoir desister
d’amours, parce que n’y avez resisté du commencement,
mais par longues &amp; continuelles pensees avez nourry
amour lascif en vostre estomach, en vous destituant
de vostre liberté, vous estes voluntairement submise a
suyvre vostre sensualité. Parquoy l’amour est tousjours
augmentee avec si grande puissance, que mieulx aymez
estre privee de vie que d’amy, &amp; sans avoir memoire ne
recordation, que si par telle mort concedez a la nature,
que vous avez perdu vostre bonne renommee, veu &amp;
consideré que auriez usé de crudelité en vous mesmes,
&amp; moy qui ne l’ay deservy en serois tenu toute ma vie
en moindre estime, &amp; devez aussy avoir regard, que
quand vostre ame seroit separee de vostre miserable
corps, triste demeure luy seroit consignee a l’occasion de
l’enorme &amp; execrable peché que vous auriez commis par
estre homicide de vous mesmes. Mais affin d’eviter que
ne succumbez en semblables inconveniens, je vous conseille
de vous retirer, comme je vous ay dict par plusieurs
fois, laquelle chose vous sera tresurgente, parce qu’il m’est
impossible de plus supporter les importunitez que je seuffre,
affin de ne vouz engendrer scandale, car pour la conservation
de vostre honneur me fault dissimuler, sans oser prendre
vengeance de mon ennemy, combien qu’il soit homme
de basse condition, qui m’est chose si penible &amp; fatigeuse,
que ne le sçauroye exprimer, &amp; pourtant regardez
d’imposer fin a mes extremes tristesses, soit par separation
ou par vous reduyre en vivant en plus grande honnesteté.</p>

<div class="chapter"></div>

<h3 id="p1ch13" title="XIII. Le conseil du serviteur fidele">Le
conseil du serviteur fidele.<br>
Chapitre. XIII.</h3>

<div class="c"><img src="images/illu-016.png" alt=""></div>

<p>Ce pendant qu’il prononçoit tel propos, ung de noz
serviteurs survint, lequel venoit de solliciter aulcuns
de noz affaires. Luy arrivé, fut incontinent adverty
par la jeune damoyselle du perilleux dangier ou j’avoye
cuydé succumber. Lequel voyant que c’estoit chose
digne d’estre conservee en profunde silence, luy dict,
qu’elle se gardast sur sa vie d’en faire plus recit a d’aultre
persone. Et apres avoit ce dict, il vint saluer son
maistre, duquel il estoit estimé serviteur fidele, &amp; pour
tant il luy declara mon infortune, reservé qu’il se taisoit
de mon amoureuse follie. Le serviteur oyant ce propos,
feist semblant d’en prendre admiration, faignant de
n’en sçavoir aulcune chose, &amp; voyant son maistre tant
angustié &amp; adoloré, luy commença a dire. Monsieur,
par ce que je puis comprendre, je cognoys vostre cueur
estre merveilleusement oppressé (&amp; non sans juste
occasion) mais ce nonobstant, il vous est necessaire
que par bonne discretion moderez &amp; temperez les
passions de vostre triste cueur, car la vertu de l’homme,
n’est demonstree sinon en adversité, parce que celluy
qui est remply de grand sçavoir, doibt refrener sa
volunté, en sorte qu’il ne s’esjouysse non plus des choses
prosperes, que s’esbahyr des choses tristes &amp; adverses.
Vous debvez prendre consolation, considerant que ma
dame a esté tousjours vertueuse, &amp; combien que son entendement
soit perturbé par quelques agitations &amp; afflictions
a nous incongneues, si debvez vous avoir certaine
esperance que raison dominera en elle, car vertu
ne peult estre ostee d’ung lieu ou elle a esté quelque temps,
ne pour quelque cause, &amp; pourtant je seroye d’opinion
qu’elle doibt declarer ses extremes tristesses a quelque
scientificque personne, qui avecq l’efficace de ses parolles
la pourra corroborer &amp; conforter, &amp; par ce moyen
pourra retourner a sa premiere coustume. Telles &amp; semblables
parolles escoutoit mon mary, &amp; combien qu’il
feust oultrageusement troublé, si print il quelque peu
de consolation, &amp; delibera d’user de l’opinion de son
serviteur domesticque. Parquoy en adressant son propos
a moy, me remonstroit doulcement, pensant tousjours
que par ses exhortations mon angoysseuse rage &amp;
extreme douleur se deust diminuer, mais il ne congnoissoit
pas que mon mal estoit incurable, mais apres que
l’euz escouté, je faignis de me vouloir reduyre, car nulle
yre n’est si furieuse, que aulcunement ne se refroydisse,
parquoy je commençay a plorer, &amp; en grand amaritude
plaindre mon oultrageuse follie, toutesfoys ne
me repentoye d’avoir esté surprise d’amour, mais
estoye irritee de ce que n’avoye aymé plus temperement,
sans le donner a congnoistre a mon amy, lequel
pensant par la mutation de ma contenance que
ses parolles eussent eu lieu de reception, &amp; fructifiay en
mon cueur. Et affin que je feusse plus inclinee a adnichiler
mon inique vouloir me mena en ung devot monastere,
affin que en confession &amp; sans difficulté je voulusse
exhiber mon infortune, &amp; descharger mon cueur
a ung auctenticque religieux, lequel estoit fort bien famé
&amp; renommé. Il avoit esté adverty par le serviteur que
j’estoye en telle perturbation, que jusques a l’extremité
m’avoit conduicte. Moy estant en ce temple sans avoir
aulcune devotion, commençay a premediter quel propos
je tiendroys audict religieux, &amp; disoye en moy mesmes.
O mon Dieu, que c’est chose fatigieuse &amp; penible de
faindre &amp; simuler les choses. Je le ditz parce que ne ay
aulcun vouloir ny affection de communiquer le secret
de mes amours en confession, car je n’en ay contrition
ne repentance, mais suis ferme &amp; stable a l’amour de mon
amy, car plustost me exposeroys a mille espece de
mort, que de m’en desister, parquoy ne me semble que
folie de le divulguer a ce viellard, qui est du tout refroidy,
impotent &amp; inutile aux effectz de nature, il me
reprimera &amp; blasmera, ce que aultresfoys luy a esté plaisant,
en me pressant &amp; stimulant de chasser Amours,
sans en avoir jouyssance, &amp; si je le croyoie, je n’auroye que
la peine &amp; le tourment, sans ce qu’il me fut imparty quelque
plaisir de delectation. Toutesfoys fault il que je luy
responde, &amp; luy die a quelle occasion j’ay voulu user
de crudelité en moymesmes : car je sçay veritablement
qu’il est informé de mon miserable vouloir, mais quand
j’ay le tout consideré, je luy peulx bien le tout reciter,
Car parce que je luy diray en confession, il ne l’oseroit
jamais reveler. Il ne me peut contraindre d’user de son
conseil, &amp; si prendray plaisir a parler de celluy que j’ayme
plus ardemment, que jamais amoureux ne fut aymé de
sa dame.</p>

<div class="chapter"></div>

<h3 id="p1ch14" title="XIIII. Par sainctz admonestemens femme d’amour picquee ne veult desister">Par
sainctz admonestemens femme
d’amour picquee ne veult desister.<br>
Chapitre. XIIII.</h3>

<div class="c"><img src="images/illu-017.png" alt=""></div>

<p>Ainsi que mon esprit estoit occupé de telles varietez
&amp; pensees, j’apperceu ledict religieux, &amp; incontinent
que l’euz veu, avecq modeste alleure m’adressay
vers luy, &amp; depuis les salutations faictes, &amp; que feusmes
retirez en ung petit lieu secret &amp; devotieux, il me feist
(de sa grace) asseoir, pource que il veoit que je estoye
quelque peu debile. Et pour le principe &amp; commencement
de ces parolles, me deist ainsi. Madame, par ce que
je peulx presupposer &amp; conjecturer, en regardant
vostre face tant palle &amp; decoulouree, vous souffrez
des passions si vehementes, que difficile chose vous
semble de trouver quelque petite allegeance a vostre
griefve douleur, mais si vous voulez vous retourner
a Dieu, en luy faisant devotes supplications,
Vous debvez avoir ferme credence, avecq une
foy indubitable qui ne vous laissera, mais vous
donnera ayde &amp; confort : Il vous fault efforcer d’avoir
contrition des offenses que vous avez perpetrez &amp; commis :
car aulcunesfoys par noz vilains &amp; exorbitans pechez,
nous sommes cause d’encourir l’yre &amp; indignation
divine, qui nous tourne a grande confusion, &amp; ne
pouons estre reintegrez en estat de grace, que premierement
n’en ayons faict penitence condigne. J’ay esté adverty
que ce jour d’huy avez cuidé tomber en tel inconvenient,
comme de perdre corps &amp; ame, en vous voulant
precipiter vous mesmes, dont je m’esmerveille fort,
quelle infortune ou adversité vous peult estre survenue
si grande qu’elle vous preste cause &amp; matiere de desespoir,
n’avez vous regard ne consideration que nous decedez
de ce monde, &amp; que nostre ame despouillee de ceste
triste habitude corporelle, si par cupidité ou maulvaistie
elle se trouve fœtide &amp; maculee, a perpetuité
&amp; a jamais triste demeure, luy sera deputé. Je croys si
vous avez l’apprehension de telles choses, facilement
vous pourrez reduyre, &amp; affin que je vous y puisse
ayder, je vous supplie de me declarer la cause dont
vous procedent telles furieuses fantasies. Apres les
salutiferes parolles, je vouluz commencer a parler :
mais devant que prononcer la premiere parolle je
commençay a trembler, &amp; entra une si extreme
froydeur dedans mes os, que pour la douleur que
je souffroys, la parolle me fut fortclose, au moyen
des regrectz qui anticipoient ma voix : &amp; fuz long
temps, que plus simulachre ou statue, que creature vive
representois.</p>

<p>Moy estant en ceste extremité reduicte, ne pouoye
trouver paix ne tranquilité en mon cueur : mais souspirant
jusques a effusion de larmes tenoys le chef baissé,
monstrant par mes gestes exterieures, que j’estoye oultrageusement
angustiee &amp; adoloree. Ce voyant le religieux
avecq ses efficacissimes paroles mettoit peine de
m’appaiser, &amp; avoit grande compassion de mes griefves
douleurs : mais ses bonnes parolles m’estoient de peu
de fruict, ou de nulle valeur, pource que ma pensee
estoit occupee de venimeuse amour, qui me tourmentoit
jusques a la mort. Toutesfoys apres quelque espace
me fut restitué aulcune vigeur, qui me donna force
&amp; pouoir de parler. Et lors a voix cassee &amp; interrompue
a cause de l’oppression de mon cueur, je commençay a
proferer telz motz.</p>

<p>Helas monsieur, sy une congregation
se faisoyt de tous ceulx en general qui ont langues
disertes, si seroyt il difficile de narrer les insuportables
passions, dont mon ame est continuellement agitee
&amp; persecutee, sans avoir jamais esperance qu’il soyt
imposé fin a mes malheurs, jusques a ce que mort s’en
ensuyve : parquoy ne prenez admiration aulcune de
veoyr ma face palle &amp; descoulouree, mais affin que ne
ignorés l’occasion de mes lacrimes, pleurs &amp; gemissemens
de mon infortune vous veulx rendre certain :
combien que ne le relate sans douleurs, car le rememorer
m’est chose anxieuse. Las les pensees &amp; regretz infinis,
dont je suis excessivement tourmentee &amp; travaillee, ne
sont pour la juste douleur que debvroye avoir de mes
iniques pechez : mais me procedent a l’occasion des innumerables
desirs, &amp; amoureux aguillonemens, dont
je suis oppressee, &amp; m’est impossible d’y sçavoir resister :
car je ayme si ardamment que je aymeroys trop
mieulx estre privee de vie, que de la veue de mon amy,
dont en ces considerations de mes peines insupportables,
cela vous doibt facilement incliner a avoyr commiseration
de celle qui par trop grande amour voyez
en une langoureuse infirmité, trop pire que une violente
mort : vous me incitez &amp; exhortez de me retourner
a Dieu : en luy faisant devotes prieres &amp; intercessions.
Helas comme seroit il possible de luy faire requeste
de me desister d’amours ? Car soyez certain que je
ne pourroye a ce contraindre mon cueur : combien
(que comme je vous ay predict) j’ay euz peine &amp; travaulx
inestimables, il y a eu quelque doulceur, toutesfoys
seulement de sa veue : mais ung seul regard de mon
amy : si je suiz palle, il me peut colorer : si je suis triste,
il me peult resjouir : si je suis debile, il me peult fortifier :
si je suis mallade, il me peult rendre saine : &amp; si j’estoye
jusques a la mort, il a bien ceste puissance de me
vivifier. A ces causes je ne sçauroye avoir vouloir de
me retirer de son amour : mais quand ainsi seroit que
je m’en vouldroye desister, je ne suis si presumptueuse,
&amp; n’estime tant ma pusillanime vertu, que je le peusse
faire, veu &amp; consideré que noz predecesseurs les plus
experimentez en science, n’ont peu a tel embrasement resister,
mais nonobstant la sublimité de leurs entendemens,
se sont rendus humiliez &amp; captivez. David pour
jouyr de Bersabee commit homicide. Le sage Salomon
soubz espece d’amour fut ydolatre. Aristote de naturalité
le prince, pour la persone de s’amye Remya, adora
amours. Le filz de Alcumena, qui fut dompteur des
hommes &amp; des monstres ne peult evader, qu’il ne fut
vaincu D’amours, en sorte que pour complaire a sa Dame
yolle, il usa de fard, &amp; oultre plus feist œuvre de pedissecque
&amp; chambriere. Si je vous vouloye reciter plusieurs
aultres, ce ne seroit que consummation de temps,
&amp; pour eviter superfluité de propos, je m’en deporte,
vous suppliant que veuillez considerer, que puis que
amours a eu si grande puissance sur noz predecesseurs, elle
ne peult deffaillir a leurs successeurs. Doncque seroit
ce a moy grand follye, si j’estimoye superer amours, a
quoy les hommes n’ont peu faire resistence ? Et pour ce
toute timeur mise arriere, il m’est force d’avoir le desir
de ma jeunesse, ou que miserablement je meure.
Vous m’avez faict plusieurs remonstrances que je congnois
estre vrayes : car je suis certaine que quand mon
ame sera transmigree de mon corpz, que selon mes merites,
ou demerites, du juste juge elle sera jugee, mais je
croy qu’elle ne sçauroit estre en lieux si penibles que en
mon miserable corps, car la plus grand peine infernale
&amp; la comprehension intellectuelle de la divine justice,
cela leur est ung inestimable supplice. Et moy paoure
malheureuse qui suis tormentee en corps &amp; ame de la flamme
d’amours, qui me brusle &amp; consume, avecq les innumerables
regretz, dont je suis agitee, sans avoir esperance
de quelque refrigeration : par cela peult on juger leurs
peines n’estre equiparables a la mienne, &amp; pourtant je
ne crains la mort : mais continuellement j’ay ferme propos
de la cercher. En cela ne seray variable, car puis
que mes amours sont venues a la notice de mon mary,
je suis certaine qu’il me contraindra de me absenter, pour
me priver de la veue de mon amy, pensant que par ce
moyen je le deusse oublier. Helas donc comment pourrois
je vivre ? Car combien que mon corps se departe,
mon amoureux cueur fera residence avecques
mon amy, jusques a la separation du corps &amp; de l’ame,
qui prochainement se fera : car ce qui me conservoit
&amp; tenoit en vie, n’estoyt seulement que le singulier plaisir
&amp; suavité que je recepvoye, en voyant celluy qui est
le seigneur de ma vie.</p>

<div class="chapter"></div>

<h3 id="p1ch15" title="XV. Cueur de femme obstiné en amours est impossible de reduyre">Cueur
de femme obstiné en amours
est impossible de reduyre.<br>
Chapitre. XV.</h3>

<div class="c"><img src="images/illu-018.png" alt=""></div>

<p>Quand j’euz achevé mon propoz en plourant
amerement, &amp; jectant souspirs en tresgrande
abondance, Le devot religieux fut
longue espace tenant silence, puis apres il commença
a me regarder. Et avecque une doulceur &amp; clemence
me deist ainsy. Ma dame, je croy selon ma conception
que vous me avez du tout exhibé le secret de vostre
cueur, sans riens reserver, dont j’ay esperance que vostre
douleur se pourra temperer en refrenant l’impetuosité
de l’ire qui vous domine : car il est possible que la grand
destresse que vous souffrez croist &amp; multiplie par la terre,
&amp; cacher ce qui est aux amans une peine incredible :
j’ay bien distinctement pensé, &amp; consideré l’inestimable
douleur de vostre afflict cueur, qui me provocque a
grand compassion : car par ce que me avez exprimé, je
croy que jamais amoureux ne fut en telle extremité comme
je vous voy : mais toutesfoys combien que vous soyez
tentee de commettre si grand crudelité &amp; ignominie
en vous mesmes, comme de vous occire de voz propres
mains, &amp; n’estimés les peines infernales equiparables
aux vostres. Si vous fault il mettre peine de resister,
veoir, &amp; approuver s’il y a vertu en vous, combien que
pour le present je croy veritablement n’estre en vostre
puissance de la demonstrer, a cause des agitations dont
vostre ame estoit occupee, &amp; aussi par la grand fureur
qui n’est encores refroidie. Raison ne treuve lieu de reception
en vostre cueur : mais quand l’impetuosité de
l’ire commencera a dominer, vous cognoistrez vostre
oultrage &amp; furieuse fantasie, dont vous aurez horreur.
Vous dictes n’avoir tant de presumption en vouz que
pensez suppediter amours, veu &amp; consideré que les hommes
ne y ont sceu resister. Pour cela ne debvez perdre
l’esperance, combien que vostre sexe soit plus fragile &amp;
moins constant, car les hommes liberallement se soubmettent
a amour, pensant ne estre dignes de reprehension,
car entre eulx cela n’est estimé pour vice : mais au
contraire s’en vantent &amp; glorifient, quand par leurs deceptions,
faintises, &amp; adulations ilz ont circonvenu vostre
sexe trop croyable, &amp; de escouter trop curieux : ce
qui vous doibt estre exemple de n’estre si facile de adjouster
foy a leur blandices : &amp; vouz debvés garder de frequenter
familierement avecques eulx. Car la continuelle
conversation est cause de augmentation d’amours.
Et pourtant il fault necessairement que evitez la presence
de celluy qui vous cause tant de peines &amp; travaulx :
car combien que vous dictes avoir singuliere delectation
en son regard : mais vous ne considerés l’amaritude
qui est meslee avecques ceste doulceur, qui vous est pyre
que ung venin mortifere. Et puis doncques que la
peine est si vehemente, &amp; qu’elle passe le plaisir, bien
heureuse vous pourrez nommer, si vous pouvez moderer
l’ardeur d’amours, &amp; vous remettre a plus modestes
termes : ce que facilement pourrez faire, au moyen
de l’absence &amp; eslongnement de sa veue, qui est la chose
que plus vous craignez : &amp; vous semble estre impossible
de vivre sans luy, non congnoissant que luy seul
vous afflige, tant que par ce moyen donne voye &amp; ouverture
a la mort : je sçay bien que quand vous serez transmigree,
du commencement souffrirez une peine tresgriefve
pour la recente memoire des plaisirs passez : mais
par prudence avec honnestes exercices, vous mitiguerés
&amp; tempererez voz excessives douleurs, &amp; par succession
de temps la fureur se passera &amp; consumera, parquoy pourrez
recouvrer vostre liberté, dont presentement vous
voy destituee, &amp; pour vous induyre a ayder a chasser
&amp; anichiler amour, si vous n’avez pitié de vostre personne,
debvez avoir regard a vostre honneur, qui facilement
se pourra denigrer, &amp; pensez que en grande observance
se doibt conserver &amp; garder la chose, que quand une
foys est perdue recouvrer ne se peult. Je vous vueil rememorer,
&amp; vous inciter d’ensuyvre aulcunes dames qui
plustost se sont exposees a la mort, que de corrumpre
chasteté. Et entre aultres vous doibt souvenir de la continence
de Penelope : laquelle pour sa sincere amour
qu’elle portoit a son mary Ulysses ne voulut jamais acquiescer
aux importunes requestes dont elle estoit persuadee.
Apres vous fault considerer la merveilleuse constance
de la nymphe Oenone : car nonobstant que sa partie
luy eust monstré toute rudesse par l’avoir repudiee,
en adherant a la Grecque Heleine, doncq depuis miserablement
il fina sa vie : mais la noble nymphe avoit retenue
l’amour primitive en son cueur pur &amp; chaste :
parquoy voyant sa mort, fut oppressee de si extreme destresse,
qu’en embrassant le corps de son feu mary, jecta le
dernier souspir mortel, &amp; se fendit son amoureux
cueur dedanz son estomach. Apres ne doibt estre oubliee
la pudicité de Lucrece Romaine : laquelle ne voulut
vivre apres le faulx atouchement, que par force &amp;
violence luy avoit esté faict. Je trouve grande contrarieté
&amp; difference de vostre vouloir, a celluy de ceste
noble dame : laquelle estoit plus estimative de son honneur,
que de sa vie : &amp; vous comme plus voluntaire
que sage, voulez suyvre vostre sensualité, &amp; plustost
vous priver de vie, que de faillir a l’accomplissement
de vostre voluptueux plaisir, &amp; appetit desordonné,
sans avoir regard a l’offense que vous faictes a dieu, &amp;
a vostre mary, la crainte duquel debveroit estre suffisante
pour retirer vostre cueur inveteré, &amp; endurcy.
Ne pensez vous en vostre imagination ou circonstance
craignant le mal que futurement s’en pourroit ensuyvre,
je n’avoye jamais veu monsieur vostre mary que ce
jourd’huy : mais j’estime tant de son honnesteté, que son
cueur ne pourroit digerer ne souffrir telles importunitez.
Et puis que voz amours sont venues a sa cognoissance :
il pourra prendre cruelle vengeance de vostre amy,
&amp; de vous, &amp; si tel inconvenient advenoit, vostre renommee
seroit a jamais denigree &amp; souillee de perpetuelle infamie.
Doncques pour eviter tel peril &amp; danger : debvez
penser que heureux sont ceulx, qui de tous leurs affaires
la fin considerent.</p>

<p>Quant il me eut imposé fin a son
parler, je demeuray fort pensive, &amp; ne luy sceuz que respondre,
j’avoys si grand desir de me absenter, a l’occasion
que ses propos m’estoient tristes &amp; odieux, parce
qu’il me persuadoit d’expulser amours de mon cueur :
mais ce n’estoit que temps perdu de me remonstrer &amp;
admonnester de cela : car j’estoys si obstinee, que jamais
pour fascheries, peines, &amp; tourmens, que j’eusse souffert
a l’occasion de mon amy, l’amour ne s’estoit diminuee :
&amp; avois ferme propos de tousjours perseverer, &amp; a ceste
cause me sembloit que le religieux me faisoit grand
tort : de ce qu’il me reprenoit, veu que luy avoye declairé
qu’il n’estoit en ma puissance de me desister d’amours
&amp; pour ce commençay a dire en moymesmes : O mauldict
viellard, je pensoye bien premier que avoir parlé
a toy, que telles parolles me seroient merveilleusement
acerbes, &amp; ne me feroient que irriter, &amp; contrister : &amp; pour
ce je te soubhaicte estre submergé en Scilla, ou Caribdis :
&amp; que mon mary fust en ton lieu avecq ton habit,
&amp; par ce moyen sans aulcune dubitation pourrions
deviser de noz amours, qui nous seroit chose plus plaisante
&amp; solacieuse que je ne sçauroye penser ou imaginer :
mais ce ne peult estre que ceste felicité me peult advenir :
car fortune qui m’est cruelle ennemye, ne me favorise
en riens, mais continuellement m’appareille nouvelles
occasions de desespoir. Et pour finale resolution
je ne desire que la mort, en laquelle est reservee ma derniere
peine, qui aultrement me seroit intolerable.</p>

<p>Moy estant reduicte en si cruelle &amp; furieuse fantasie,
dont la continuelle mutation de ma couleur donnoit
manifeste demonstrance au religieux : lequel voyant
que j’estoye si dolente &amp; hors de moymesmes, &amp; qu’il ne
estoit en ma faculté de pouoir respondre ung seul mot,
il continuat tousjours de me dire plusieurs parolles de
confort, dont l’operation en fut vaine : car plus me remonstroit,
&amp; moins avoys de vouloir de delaisser mes
folies : &amp; luy congnoissant que ces parolles estoient perdues
&amp; mises au vent, Le plus honnestement qu’il peult
me licencia, me promectant de faire devotes prieres &amp;
intercessions pour moy : affin qu’il pleust a Dieu (par sa
grace especialle) de remedier a mon miserable accident :
mais incontinent que je fuz sortie du secret auditoire,
me sembla estre allegee par estre sequestrez de la presence
de celluy, dont j’estoye tant attediee &amp; faschee. Je veis
mon mary qui se pourmenoit, lequel apres me avoir
apperceue s’approcha de moy, &amp; par son humaine benignité
me demanda comment je me portoys, auquel
je feiz response, que me trouvoye toute consolee, &amp; que
j’estoye en tresbonne disposition, dont il en fut moult
fort joyeulx : mais helas c’estoit bien le contraire de la
verité : car contraincte m’estoit de tenir mes douleurs
interieures occultes &amp; secretes, affin qu’il pensast que
mon vouloir feust de delaisser Amours, que si long temps
j’avoys nourry dedans mon estomach, par continuer en
vaines &amp; inutiles pensees.</p>

<p>Ainsi doncques me convint dissimuler mon angoysseuse
douleur, soubz semblant de joyeuse face, parquoy
j’estoye tant plus travaillee &amp; tourmentee : mais quand feusmes
retournez en nostre domicille, je me retiray en ma
chambre, &amp; me trouvant seulle commençay a me plaindre :
&amp; en voix lamentable formoys griefves &amp; piteuses
complainctes, en regretant mon amy : lequel je ne
pouoys plus veoir, dont entre tous aultres accidentz me
desplaisoit fort son absence : je continuay celle penible
&amp; doloureuse vie, qui me cause une maladie qui
me accompaignera jusques a la mort, laquelle me conduict
en telle extremité, que le plus souvent contraincte
m’estoit de me tenir solitairement en ma chambre,
sans sçavoir aller, a cause de la debilitation de mes membres,
avec les tremblementz d’iceulx. Mon mary voyant
cela, me vouloit faire user plusieurs sortes de medecines,
dont je ne tenoye compte, congnoissant qu’il n’y avoit
que une seulle medecine qui me peult guarir, que j’estimoys
impossible de recouvrer, parce que mon mary
avoit si grand regard sur moy, que inseparablement
vouloit que feussions ensemble. Et par ce moyen je fuz
long temps sans veoir mon amy : je pensoys &amp; imaginois
incessamment nouvelles subtilitez pour faire absenter
mon mary. Aulcunesfoys je luy disoys, que c’estoit
chose tresurgente qu’il se trouvat en plusieurs lieux
de ses terres &amp; seigneuries, luy donnant a entendre que
par negligence de les visiter : les lieux en pourroient estre
moins vallables : &amp; nous pourroient tourner en grand
prejudice : mais jamais pour persuasions que luy peusse
faire, ne le peulz faire condescendre selon mon vouloir :
parquoy je demeuroys tousjours confuse, jusque a ce
que tresinstamment luy priay, que pour eviter melencolie,
qu’il me fut permis de aller quelque foys au playdoyer,
&amp; aussi pour luy ayder a donner ordre en noz
affairez : ce qui me fut concedé, &amp; a cause de mes prieres
&amp; continuelles stimulations : mais toutesfoys me mena
en sa compaignie, qui me fut chose fort fascheuse :
mais considerant que qui ne peult faire ce que l’on veult
il fault faire ce que l’on peult : je n’en feis aulcun semblant,
&amp; passay ce jour en moins de peines que les aultres.</p>

<div class="chapter"></div>

<h3 id="p1ch16" title="XVI. Moyen de femme pour veoir son amy">Moyen
de femme pour veoir son
amy.<br>
Chapitre. XVI.</h3>

<div class="c"><img src="images/illu-019.png" alt=""></div>

<p>Le lendemain incontinent quand je veis le jour me levay : &amp;
m’habillay de riches &amp; triumphantz habillementz, esperant
de veoir celluy pour auquel complaire je n’eusse pardonné
a quelque peril tant grand fut il. Et ainsi que me delectoye &amp; prenoye
singulier plaisir en mes amoureuses pensees, la delectation
entra si tresvehemente dedans mon cueur, que je perdoye
toute contenance : &amp; ce voyant mon mary s’esmerveilloit,
ignorant la cause dont procedoit si soubdaine mutation : mais
nonobstant sans s’enquerir de riens : incontinent que je fuz habillee
me demanda si je vouloys aller au lieu ou l’on faict droit
&amp; accord aux discordantz : auquel sans dilation je respondis,
que ouy, &amp; que doresnavant estoys deliberee d’entreprendre
la solicitude de noz affaires (si son plaisir estoit de me
vouloir occuper a telz exercices) qui me seroit chose plus
utile que demeurer tousjours ocieuse, &amp; en soubzriant
il me respondit. Certes m’amye, vous dictes verité, &amp; je
vous asseure que je le veulx bien. En tenant telz ou semblables
propos partasmes de nostre logis, &amp; nous parvenus au
lieu playdoyable, je commençay a regarder entour
moy, &amp; en regardant veis moult grande multitude
d’hommes, &amp; aulcunes damoyselles, dont plusieurs
vindrent a circuyr autour de moy, &amp; me commencerent
a louer &amp; extoller, en disant diversitez de propos :
les ungz disoient avoir esté en plusieurs pays, &amp; avoir
veu plusieurs dames &amp; damoyselles : mais ilz affermoient
que j’estoye la plus accomplie en formosité de corps
que ilz eussent jamais veue. Je faignoys de regarder
aultre part : mais je les escoutoys &amp; eusse prins singulier
plaisir a telles legieres varietez, &amp; n’eust esté que mon
esprit estoit tout transporté, a l’occasion de l’intolerable
vehemence D’amours, qui avec si grand force dominoit
en moy, qu’elle dissipoit &amp; adnichilloit toutes
mes puissances : Je feuz long temps a regarder si je pourroye
veoir mon amy : mais voyant qu’il n’y estoit point,
comme frustree de mon espoir m’en vouluz retourner,
pour la douleur que ne pouvois plus souffrir, laquelle
estoyt cachee dedans mon triste cueur, dont je ne
osoye dire l’occasion. Et quand je fuz en ma chambre commençay
a me plaindre &amp; lamenter, comme j’avoys accoustumé
de faire, &amp; durant mes calamiteuses passions je
continuay plusieurs foys d’aller audict lieu plaidoyable
premier que peusse veoyr mon amy, dont je estoye en
continuelle destresse &amp; si grande amaritude, que impossible
m’eust esté la soustenir, si je n’eusse esté secourue
de quelque petite esperance, en quoy je prenoye aulcun
confort. Mais entre les aultres choses me desplaisoit
grandement de ce que mon mary avoyt suspicion
sur moy, cela estoyt cause de me exagiter, de rompre &amp;
fascher, en sorte que j’estoye si impatiente, que je retournoye
tousjours en mes furieuses fantasies. Ainsi que je
estois comme hors d’esperance, &amp; presupposoye que de
mon amy le posseder m’estoyt impossible, je deliberay
de me tenir solitairement en ma chambre pour plus occultement
continuer mes pleurs : mais mon mary ne le
voulut souffrir, pensant que maladie corporelle fut cause
de mes tristesses &amp; melencolies. Las il ignoroit que mon
mal procedast des passions de l’ame : &amp; que l’excessif amour
en fust cause, car il pensoit que j’eusse delaissé la folle
amour qui me possedoyt &amp; seigneurioyt, parquoy
ung jour me voulut mener audict lieu plaidoyable, disant
que le continuer de demeurer anxieuse me pouoyt
accroystre &amp; augmenter mon mal, &amp; que plus propre &amp; duysible
me seroit pour me revalider &amp; guarir de m’exciter
a soliciter noz affaires. Quand j’euz ouy ses parolles,
je ne osay differer : mais fuz contraincte de me rendre
obeyssante : parquoy incontinent nous transportasmes au
lieu judiciaire, &amp; moy estant retiree en quelque lieu
cuidant me reposer, qui m’estoit difficile : car mal se repose
qui n’a contentement : &amp; alors je commençay a
dresser ma veue, en regardant de toutes pars, je vey
grand nombre de jeunez gens, entre lesquelz je vey
mon amy : lequel me jecta ung regard qui me transperça
jusques au cueur, &amp; fut de si grand vertu, qu’en cest
instant de moy mesmes je demouray privee, &amp; perdis
toute contenance : mais incontinent survint mon mary,
lequel m’avoit ung peu eslongné en solicitant ses affaires,
&amp; pour la grande multitude de peuple il n’avoit
apperceu mon amy, parquoy avecq ung doux accueil
&amp; face joyeuse me vint dire qu’il estoit temps de nous
retirer : &amp; lors pour la timeur que j’euz je commençay
a trembler &amp; muer couleur : mais pensant que ce feust
ma maladie accoustumee, me vint ung peu consoler en
me donnant esperance de briefve guarison, me disant
qu’il m’estoit necessaire de contraindre mon cueur a
prendre revocation : parce que c’est ung grand commencement
de guarison que de vouloyr estre guarie.
A ces motz je cogneuz par ses benignes parolles qu’il
n’avoit apperceu mon amy. Parquoy je reprins ung petit
de vigueur. Et pour ne voloir user d’ingratitude,
commençay a remercier Amours, &amp; disoye en moymesmes.
O seigneur Amours : si quelque foys j’ay mespris
en me plaignant de toy, parce qu’il ne m’estoit imparty
quelque bien a ton service, a ceste heure je m’en repens :
car je me sens debile a referer les graces deues, &amp;
a telle participation de plaisir convenables. Quelle felicité
ou beatitude a la mienne esgualer se pourroit ?
O heureux regard qui a tant de puissance, que quand je suis a
l’extremité, me peult rendre vive &amp; me fortifier : parquoy
j’estime petite ou nulle la fatigue ou respect de la retribution.
Las j’emmaine le corps : mais mon cueur demeure
en telz pensemens. Nous parvinsmes a la maison, &amp; pour ce
jour ne vouluz user de ma coustume, qui estoit de plourer
&amp; lamenter : mais au contraire avoye secrete deliberation
de vivre en plusgrand plaisir &amp; joyeuseté pour dilater
&amp; ouvrir mon cueur estraint &amp; oppressé : affin que
par ce moyen me fust restituee ma beaulté perdue a l’occasion
de mes griefves &amp; angoisseuses douleurs, afin que
je ne fusse layde &amp; desplaisante a mon amy : mais fortune
qui m’estoit tousjours contraire ne me donna le loysir,
parce que mon mary qui estoit cler voyant incessamment
prenoit garde a mes gestes &amp; contenances. Parquoy en
regardant que continuellement je jectoye mes artificielz
regardz, il apperceut mon amy, &amp; adoncq il me commença
a dire, en me le monstrant, &amp; faingnant de ne m’avoir
veu le regarder. M’amye, voyez ce meschant qui est
cause de faire pulluler continuelles dissentions entre
nous, &amp; encores selon que puis concepvoir il ne se veult
desister ne imposer fin a son oultrageuse follye : mais
pourtant ne vous veulx prohiber ne deffendre de vous venir
solacier en ce lieu ou on plaide les causes, au moins
si vous voulez entreprendre sur votre honneur de ne vous
absenter des lieux ou je vous laisseray quand je seray contrainct
de soliciter mes affaires. Et aussi je veulx &amp; vous
commande que ne usez des regardz accoustumez, &amp; si ainsi ne
le faictes vous me courroucerez si fort, que l’impetuosité de
l’ire me pourra faire exceder les metes de raison. Apres
avoyr ce dit, je demeuray seulement accompaignee de dolentz
&amp; profundz souspirs, qui de mon martyre faisoient foy indubitable.
Dont plusieurs me voyant en telle precipiteuse
calamité avoyent compassion de mon mal. Moy estant en
telle misere &amp; passionnee fascherie : ne desiroye que me
trouver seulle, pour recommencer mes pleurs, que pour
aulcun temps j’avois delaissé : mais timeur &amp; crainte me detenoit,
qui me faisoit observer le commandement de mon
mary, &amp; n’osoye eslongner du lieu ou j’estoye. Mon amy
se pourmenoyt tousjours, &amp; passoit pres de moy : mais
pour eviter ses regardz, &amp; pour ne esmouvoyr l’ire
&amp; indignation de mon mary, contraincte me estoyt
de me tenir appuiee a quelque banc, sans oser retourner
ma face, dont j’estoys tant angustiee, que paix, ne repos
ne retournoit en mon triste cueur. Helas je me sentoys
privee de tous mes plaisirs ou consolation, sans espoir
de jamais parvenir a mon affectueux desir : &amp; plus
m’en sentoye loingtaine, &amp; plus souffroye d’ardeurs &amp;
embrasemens. Je feuz long temps en telle griefve langueur
tousjours continuant de hanter le lieu judiciaire
ou mon amy ne deffailloit de se trouver &amp; continuer
son amoureuse poursuytte, &amp; par plusieurs foys
quand il ne veoyt mon mary, il estoit en variation de
venir parler a moy : mais il differoit craignant de estre
surpris. Et ung jour entre aultres apres qu’il eut regardé
en plusieurs &amp; divers lieux sans ce qu’il le peust appercevoir,
pensant estre acertené de son absence, se approcha
de moy, &amp; apres les amoureuses salutations
nous fusmes quelque espace sans que en nostre faculté
fust de pouoyr parler a l’occasion de l’excessive joye par
nous conceue. Puis apres comme homme qui justice
craint, &amp; misericorde demande, comme par la mutation
de sa couleur l’on peult juger, a son parler donna
commencement &amp; dist ainsi.</p>

<div class="chapter"></div>

<h3 id="p1ch17" title="XVII. Devises des amans pour faire les approches">Devises
des amans pour faire les
approches.<br>
Chapitre. XVII.</h3>

<div class="c"><img src="images/illu-020.png" alt=""></div>

<p>Ma dame, si l’exprimer des peines &amp; travaulx que
je soustiens n’estoit si difficile, j’estimeroie que telle
felicité me seroit concedee, que de veoir mon service
tenir pour agreable, esperant tant de vostre doulceur
&amp; benignité qu’elle ne vouldroyt user d’ingratitude :
mais promptement seroye retribué &amp; premié de guerdon
suffisant, sans me laisser continuellement en si grand
langueur &amp; infirmité. Las ma Dame si en ma puissance
n’est de vous narrer les agitations &amp; afflictions dont
mon ame est occupee, les grandes sollicitudes qui incessamment
se accumulent en mes tristes ymaginations
pour acquerir vostre benevolence. Ma faceçtaincte de
palle couleur, les continuelz souspirs indubitablemeít
vous en doybvent rendre certaine. Las le mal qu’il fault
que j’endure sans y pouvoyr ne vouloir resister est violent
&amp; insuperable, c’est une playe que nulle medecine
ne peuàt soulder, c’est ung feu par nulle puissance d’eaue
inextinguible, c’est une ardeur que nulle glace ne pourroit
refrigerer. Si vous estes si cruelle : ce que je ne pense,
que ne voulez entendre. O meritez secours la misere
&amp; destresse langueur &amp; martyre ou je suis reduict, a
mort immaturee me conduyra, &amp; si le cas advenoit, il
vous seroit attribué a vice de cruaulté, pour n’avoir preservé
de mort celluy, qui pour vous complaire a quelconque
peril ne pardonneroit. Helas ce qui plus me tourmente,
&amp; me cause ung desespoir de jamais ne parvenir
a mon affection, c’est la continuelle presence de
monsieur vostre mary : lequel journellement me
menace non seulement de me frapper, ou molester :
mais par mort violente a la nature me faire renoncer.
Et pourtant considerez avecq quelle puissance
amour domine en moy. Il n’y a menace qui me retarde,
il n’y a peril que je craingne, ny instance qui m’en
oste. Par ces signes evidentz &amp; demonstratifz me debvez
estimer pour vostre serviteur perpetuel.</p>

<p>Ce pendant que j’escoutoye ses parolles, subitement
je feuz par excessif amour &amp; ardant desir si aguillonnee,
que mon amoureux cueur battoit plus tost que les legieres
aeles de l’arondelle quand elle volle : d’aultre part
la crainte de la survenue de mon mary me tourmentoit
&amp; exagitoit, en sorte que selon ma coustume tous
mes membres commencerent a trembler, toutesfoys me
voyant en la presence de celluy que plus j’aymoye, apres
aulcune espace, commençay a penser quelle responce
je luy feroye : mais en considerant ses gestes exterieurs, je
comprenoye qu’il estoit fort espris &amp; attainct de mon
amour, qui fut cause que pour ceste fois ne luy vouluz
declairer le secret de mon cueur, non pour le bannir ne
chasser : mais pour plus ardentement l’enflamber. Alors
je luy dis, Apres que j’ay bien distinctement pensé &amp; consideré
les gestes &amp; contenances par lesquelles je peuz
conjecturer que vostre pensee est occupee de tresgriefves
&amp; durissimes cogitations : car amour est une
passion en l’ame qui le plus souvent nous reduyt en anxietez
&amp; tristesses pour ne pouvoir jouyr de la chose
aymee, &amp; quand aux amans telle fortune intervient,
il demeurent submergez au profond des extremes destresses
&amp; miseres quand ilz preferent amour lascif a
vray amour, lequel consiste en vertu. Vous debviez
considerer que quand par voz persuasions je seroye
pressee, &amp; stimulee de condescendre a vostre vouloir,
ce ne se pourroit faire ny accomplir sans deteriorer
ma bonne condition, &amp; doncques pour ne estre signe
d’homme prudent de avecq l’infamie d’aultruy cercher
ses plaisirs : je vous prie de laisser ceste affection immoderee,
vous monstrant homme vertueux, en sorte que
raison domine, &amp; soit superieure de l’appetit sensuel. Je
ne vous veulx increper ny attribuer a vice, si promptement
vous ne pouez separer amours de vostre cueur :
mais par prudence &amp; honnestes exercices le fault moderer,
&amp; applicquer vostre florissante jeunesse a plus
honnestes coustumes de vivre, que de vouloir seduyre
&amp; deccepvoir les dames ou damoyselles. Et par especial
ne debvez continuer de poursuyvre celles qui de
pudicité ont tousjours esté conversantes : desquelles je pense
estre du nombre. Et si bien estiez informé de ma vie,
vous trouveriez que jamais maulvaise opinion ne me
fut imputee, combien que par plusieurs fois j’ay esté tentee
&amp; priee de princes &amp; grans seigneurs : mais ce nonobstant
leurs altissimes sublimitez n’ont eu tant de puissances,
de me faire acquiescer a leurs importunes requestes.
Mais si ainsi estoit que je fusse nee en si maulvaise
constellation, que contraincte me fust de me rendre
serve &amp; subjecte a amours, il n’est homme au
monde qui finast plus tost de ma benevolence que
vostre doulceur, vous affermant que seriez præferé a
tous aultres. Parquoy je vous supplie vous vouloir
contenter, en imposant fin a l’amoureuse poursuyte
par eviter la presence de l’object, car la continuelle
conversation vous cause les ardeurs &amp; enflambemens
qui vous pourroient faire tumber en desespoir,
au moins si vous estes tant affligé, que par voz gestes
&amp; parolles le demonstrez.</p>

<div class="chapter"></div>

<h3 id="p1ch18" title="XVIII. Continuation des colloques amoureux">Continuation
des colloques
amoureux.<br>
Chapitre. XVIII.</h3>

<div class="c"><img src="images/illu-021.png" alt=""></div>

<p>Ainsi que je luy disois telles ou semblables parolles,
quelques fois il interrompoit mon propos,
&amp; disoit qu’il estoit en merveilleuse crainte de mon
mary. A quoy je luy fis responce, &amp; luy dis. Je vous prie
de vous desister de telle timeur, que je vous certifie estre
sans occasion : car il n’a doubte ne suspition de moy.
Et si je pensoye que sa pensee fust occupee a telles fantasies,
je suis celle qui ne pourroit esperer de vivre, parce
que je suis certaine &amp; le sçay par longue experience,
qu’il me ayme plus que jamais homme aymast femme.
Parquoy vous debvez croire que j’auroye bien cause de
me contrister : car qui ardentement sçait aymer, cruellement
sçayt haïr. Je m’esmerveille grandement dont
vous procede une telle crainte, vous estes contraire a
tous aultres amoreulx : lesquelz par artificielle subtilité
trouvent moyen d’avoir familiarité aux maritz
de leurs amyes : cognoissant que par cela ilz peuvent
avoir souvent seure occasion de parler &amp; deviser
a elles privement &amp; en publicque. Apres que j’euz
dit telles paroles, sans differer il me feist telles
responses, &amp; dist ainsi. Ma dame je suis certain, &amp; je voy
manifestement que monsieur vostre mary est attainct
d’une grande &amp; passionee fascherie, pour avoir suspition
de la chose ou je pretends. Ainsi comme il disoit
ces parolles, il apperceut mon mary, &amp; me le monstra
dont je feuz si perturbee, que je ne sçavoye quelle contenance
tenir. Et lors tout ainsi que les ondes de la mer
agitees d’ung vent, je recommençay a mouvoir &amp; a
trembler de toutes pars, &amp; fus long temps sans parler
jusques a ce que la crainte de perdre mon amy vint en
ma memoire, qui me feist oublier toutes aultres choses,
&amp; eut ceste puissance de revocquer les forces en mon
corps angoisseux &amp; debile qui toutes dehors estoient
dispersees : &amp; en le regardant je congnoissoye que de
semblable passion il estoit attainct, &amp; pour le rasseurer
luy disoye qu’il ne se souciast de riens, &amp; qu’il n’y avoit
danger ne peril pour n’estre chose estrange de parler &amp;
deviser, luy affermant que j’estoys certaine qu’il ne se
vouldroit enquerir des propos que nous avions eu ensemble,
parce qu’il m’estimoit estre chaste &amp; pudicque
non seulement aux effectz, mais en parolles &amp; en devis.
Mais combien que je luy sceuz dire &amp; affermer, je ne
le peuz persuader de le croire. Et en sa tendre &amp; jeune
vertu n’eust tant de vigueur qu’il peust prononcer aulcuns
motz, mais en jectant souspirs en grand affluence se departit,
&amp; je demeuray merveilleusement irritee craignant
que par pusillanimité mon amy ne imposast fin a sa
poursuyte. Ceste pensee m’estoit si tresgriefve, que j’estoye
immemorative de la peine que pourroye souffrir,
a l’occasion que mon mary m’avoit apperceue : lequel
s’estoit party ne pouant souffrir l’impetueuse rage qui le
detenoit. Et ce voyant une de mes damoyselles m’en advertit.
Parquoy je comprins que de grand travail il estoit
oppressé : dont pour la souvenance ma douleur commença
a augmenter, en sorte que en moindre crainte me departy
pour retourner a la maison, pensant souffrir comme
la fille du roy Priam quand de son corps sur le sepulchre
De achilles fut faict sacrifice. Sans grande &amp; laborieuse
peine ne parvins au lieu ou je ne attendois souffrir
moins de douleur que souffrirent les quarante
neuf enfans de Egistus de leurs femmes &amp; cousines.
Et quand je pensay entrer dedans ma chambre, je
rencontray mon mary, lequel commença a me menasser
cruellement : ce que voyant deux damoyselles
que je avoye avecques moy, me penserent retirer
en une aultre chambre : mais en grand promptitude
il me suyvit, en prenant le premier baston que
il peut trouver, qui fut une torche : &amp; me donna si
grand coup, que violentement me feist cheoir a terre.
Et pour cela ne se peult contenter ne refrener son ire : mais
me donna de rechief deux ou trois coups si oultrageux,
que en plusieurs lieux de mon corps la chair blanche,
tendre &amp; delicate devint noire, toutesfoys n’y eut aulcunes
vulnerations. Ainsi qu’il me molestoit &amp; oultrageoit,
mes damoyseles &amp; serviteurs domesticques mettoient
peine de l’appaiser, &amp; ce pendant sa furieuse rage
commença a diminuer, parquoy se departit, &amp; me
laissa merveilleusement dolente &amp; esploree, &amp; par impatience
je commençay a dire. O miserable &amp; infelice
plus que nulle vivante, telle te doibs tu nommer : car
tu n’espere jamais estre liberé de la presente misere
&amp; calamité, sinon par le moyen de la cruelle Atropos :
laquelle est le unicque refuge des desolez. Celle
seulle peult imposer fin a tes larmes &amp; souspirs,
a telz douleurs &amp; angoisses, &amp; furieux desirs. En
prononçant telles parolles je faisoye plusieurs crys, et
de mon triste estomach jectoye vociferations si treshaultes
et piteuses, en continuant tousjours mes miserables regretz :
chascune de mes damoyselles mettoit bonne diligence
de me conforter et appaiser mes griefves et insupportables
douleurs, qui m’estoient reservees a la mort.</p>

<p>Moy estant ainsi tormentee &amp; travaillee, j’entenditz
la voix de mon mary : lequel par longue usance de tristesse,
estoit plus temperé a souffrir douleurs qu’il n’avoit
accoustumé : parquoy il delibera de moderer son yre,
considerant qu’il luy estoit necessaire d’endurer &amp; souffrir
jusques a ce que plus manifestement ma detestable
vie feust divulguee &amp; vulgarisee, a ce qu’en me repudiant,
il ne fut reprimé ne blasmé de mes parentz. Et
pour ceste cause sans faire quelque semblant se contenoit,
en sorte que par aulcune evidence, je ne pouoye
comprendre quelle estoit sa volunté. Ce jour se passa en
continuant tousjours mes douloureuses complainctes : mais
la nuict venue, trop pire que le jour a toutes douleurs,
d’autant que les nocturnes tenebres sont plus conformes
aux miseres que la lumiere. Je estant au lict seulement
accompaignee de ma familiere damoyselle, ne
me faignoye de crier &amp; amerement plorer, &amp; passay ceste
nuict en tel anxieux &amp; doloureux exercice.</p>

<p>Le rutilant filz de Iperion regissant les Dorez frains,
jadis follement desirez par le presumptueux Phaeton
desja rendoit a toutes choses leurs propres couleurs
noircies par la princesse de tenebres : quand mon mary
m’envoya demander si je vouloye aller avecques luy
au lieu ou l’on faict droict a chascun, dont je fuz moult
esmerveillee : car parce qu’il m’avoit veu parler a mon
amy, je n’esperoys plus qu’il me feust permiz d’y aller.
Las je ignorois la cause pourquoy il le faisoit, ce que j’ay
sceu depuis a mon deshonneur &amp; prejudice : Toutesfoys
aulcunement reconfortee me levay, &amp; en grand promptitude
me habillay, combien que ce ne fut sans grande peine :
parce que je sentoye tresgriefve douleur a l’occasion des
blesseures que le jour precedent avoys souffert : mais la
memoire de mon amy estoit si enracinee en moy, &amp; si
tresfort inseree &amp; vive en mon cueur, qu’elle me donna
force a soustenir toutes peines &amp; travaulx, parquoy ne
laissay d’aller au lieu preallegué, comme j’avoys de coustume,
&amp; ce jour mesme au soir sachant que mon mary
estoit fort empesché a ses affaires, par subtil moyen je
trouvay maniere de inciter mon amy a parler a moy.
Et apres avoir donné &amp; receu les amoureux salutz, &amp;
ung petit songé &amp; en silence demeuré, me dist.</p>

<div class="chapter"></div>

<h3 id="p1ch19" title="XIX. Complainctes d’amoureux">Complainctes d’amoureux.<br>
Chapitre. XIX.</h3>

<div class="c"><img src="images/illu-022.png" alt=""></div>

<p>Depuis hier (Madame) que parlay a vous, j’ay continuellement
consommé le temps en merveilleuse
sollicitude, craignant que monsieur vostre mary ne vous
eust molestee, ou mal traictee, sans ce que eussiez sceu
evader son impetueuse ferocité, que je comprendz estre
grande, parce qu’il m’a veu parler a vous. Las si je pensoye
que a l’occasion de moy eussiez souffert quelques precipitations
ou peines, ce me seroit douleur pis que la
mort, parquoy je vous exore &amp; prie de m’en vouloir advertir,
a celle fin que futurement je modere mon vouloir
&amp; affection, en dissimulant l’excessive amour que je
vous porte. Et entre toutes les aultres choses je prendz
admiration, &amp; ne puis conjecturer pour quelle cause je
fuz ung jour menassé d’ung qui se disoit vostre serviteur
domestique : lequel en parlant occultement me
deist aulcunes parolles non intelligibles, &amp; pour ce je ne
sçavoye que presupposer, &amp; craignoye fort que ne luy
eussiez declaré de noz amours : mais parce que nous
estions en la rue, ne m’en vouluz enquerir, craignant
vous offencer.</p>

<p>Apres que je l’euz escouté, &amp; bien recueilly ses parolles,
je luy ditz. O Guenelic, soyez certain que je suis fort
marrie de vous veoir en ces fascheux &amp; ennuyeux termes.
Il semble par voz parolles que je soye quelque femme
lascive. Ne considerez vous pas en vous mesmes ce que
je vous ay predict, &amp; encores (si c’est vostre plaisir) le
vous veulx reiterer. C’est que mon mary m’a tousjours
veu user de telle honnesteté &amp; modestie, que par ce
moyen il n’a aulcune dubitation sur moy : &amp; bien me
peulx glorifier que jusques a present, tellement ma vie
a esté instituee, que n’ay esté digne de reprehension : &amp; je
vous supplie que vous desistez de telle timeur, qui est
sans occasion : &amp; quand a ce que me avez dict d’ung mien
serviteur : lequel vous a monstré quelque menasse, je
ne puis ymaginer dont procede la cause : &amp; ne debvez
craindre que de mon sens je soye si alienee que je luy
aye exhibé ce qui est digne d’estre confermé soubz profonde
silence. Apres avoir ce dict, nous feusmes quelque
espace de temps sans parler : car entre nous les continuelz
souspirs pulluloyent, en jectant doux &amp; amoureux
regardz, en sorte qu’il nous sembloit que nature de soy
mesme s’esmerveillast, puis apres Guenelic reprint le
propoz, &amp; deist ainsi.</p>

<p>Madame, je vous supplye que ne vous irritez aulcunement,
&amp; ne me vueillez imputer a malignité, ce que je
vous ay familierement declaré : car la timeur du grand
enflambement qui naistre en pourroyt (si monsieur
vostre mary en avoyt quelque doubte) m’a contrainct
de prononcer telles &amp; semblables parolles : &amp; si en partie
aulcune, vous estimez de moy offensee je suis celluy
qui a tout dernier supplice, me efforceroye pour la
faulte reparer ou amender, car en vostre vouloyr consiste
toute ma presente &amp; future beatitude &amp; felicité,
ou ma perpetuelle calamité, &amp; si a vostre bonne grace
je suis accepté, ma vie en sera doulce &amp; tranquille, &amp; si
aultrement vous disposez, soubdainement au vivre feray
cession : mais je suis aulcunement corroboré &amp; reconforté,
parce que certain suis estre en la puissance
de celle qui ne pourroyt, sinon avecq clemence &amp;
doulce mansuetude juger, &amp; pource que c’est chose humaine
avoyr compassion, Je vous supplie de mollifier
vostre cueur, &amp; vueillez retribuer ou remunerer ung
vostre serviteur entier &amp; cordial de tant de fatigues par
luy soustenus. Et pendant que nous avons le temps commode
&amp; propice : ne vous soit ennuy de me certiorer de vostre
ultime &amp; finale volunté. Apres les doulces &amp; suaves
parolles je luy commençay a dire. Mon amy, je comprendz
voz parolles &amp; profonde eloquence tant efficacissime :
qu’elle pourroit pervertir la pensee de la chaste Penelope,
&amp; attraire le courage invincible de la belle Lucresse :
mais peult estre que voz doulces &amp; attractives parolles
sont fainctes &amp; simulees : car le plus souvent vous
aultres Jouvenceaulx usés de telles faintises &amp; adulations
pour circonvenir la simple credulité fœminine, aulcunesfoys
peu constante &amp; trop liberalle : et ne tendez a
aultre fin, sinon que a priver d’honneur celles que vous
dictes tant aymer : mais si je pensoye que en vostre amour
feussiez ferme &amp; stable, &amp; que vostre vouloyr ne feust
aulcunement muable ne transitif, affin de ne estre ingrate
de si grande amour, si la faculté me estoyt concedee,
je desirerois vous premier &amp; guerdonner de voz
services : mais comme je vous ay par plusieurs foys dit.
Comment se pourrois accomplir vostre vouloyr, sans
denigrer &amp; adnichiler en moy la chose, qui en plus grande
observance que la propre vie se doibt conserver ? Considerés
que toute chose perdue restituer se peult, sinon en chasteté
corrumpue : parquoy si je use de pitié en vous, je useray
de crudelité en moy mesmes, par estre peu estimative
de mon honneur, et pourroye succumber aux dangiers
des langues pestiferes, dont en grand peine en bien vivant
se peult on garder.</p>

<p>A ces motz ne differa point
la responce : mais avecque une eleguante &amp; doulce prononciation
me deist. Ma dame unicque, se pourra il
faire que soyez si cruelle que par trop grande acerbité
a mort me conduysés ? Voz parolles par lesquelles
je ne puis gueres esperer, ne me sont de moindre
douleur que fut la chemise de Dianira a Hercules.
Las ma Dame si tant de felicité me estoit concedee, que
je puisse parvenir a mon desir &amp; affection : Auriez vous
si maulvaise estime de moy, que par ung vouloir pervers
&amp; inique je voulusse divulguer le secret de noz
amours ? plustost me exposeroys a mille especes de
mort : mais vouldrois estre secrete &amp; curieuse, autant de
l’honneur que de l’amour : &amp; si vous pensez que mes parolles
soient proferees par simulation ou faintise, grandement
seriez alienee de la verité : car ce n’est ma coustume
de user de parolles aornees ny adulatoires, entendu
que de nulle vivante : je ne quis oncques la familiarité
que de vous, &amp; pourtant ne debvez differer de
exaulcer ma requeste, en chassant toute rigeur de vostre
noble cueur, &amp; me vueillés liberer de si grande anxieté
&amp; douleur, sans me laisser continuellement languir.</p>

<p>Finies les doulces &amp; melliflues parolles, je fuz en si
excessive joye reduycte, que nulle chose je respondoye,
mais en jectant grand affluence de doulx souspirs, luy
signifioye la doulceur intrinseque, que par ses parolles
j’avoye receue : mais subitement revint en ma memoyre
la crainte de mon mary, qui me causa une extreme destresse,
pour la timeur que j’avoye d’estre trouvee parlant
a mon amy : en prenant ung doulx &amp; amoureulx congé,
luy ditz. Vivés en esperance : car soyés certain que je
auray de vous memoire. Et luy continuant ses humbles,
doulces &amp; depriantes parolles de moy se partit, &amp; encores
ne estoye gueres eslongnee, que mon mary survint
&amp; luy circonvenu, incontinent nous retirasmes en nostre
domicille.</p>

<p>Depuis les amoureuses devises, je continuay
tousjours de frequenter le lieu, qui est dedié pour
a chascun faire droict &amp; accord : mais je feuz long temps
sans que j’eusse l’opportunité de nous assembler en devises.
Je ne sçay si mon amy differoit par crainte, ou s’il le
faisoit par cautelle, affin que l’amour peust accroistre
en moy, parce que aulcunesfoys par continuelle conversation
on se fastidie &amp; ennuye, Car la chose moins
visitee &amp; congneue, engendre plus de admiration. Je pensoys
&amp; ymaginoys incessamment, quelle pouoit estre
l’occasion de si grande observance &amp; silence, &amp; venois
souvent a reduyre en ma memoire les propos que nous
avions tenus ensemble, &amp; y prenois une singuliere delectation :
aulcunesfoys en telles varietez de pensees je disoye
en moymesmes, c’est la crainte de mon mary qui le garde de
parler a moy : car par ce que par conception puis comprendre,
ou par fantasie ymaginer, il ne adjouste aulcune foy en
mon dire : car il ygnore l’excessive amour que je luy porte,
a l’occasion que je le persuade de croire le contraire de
cela, dont il a manifeste demonstrance. Mais ce qui me
garde de luy declairer, c’est la crainte que j’ay de le perdre.
Plusieurs jours passois &amp; consumois en pensant &amp;
meditant diverses &amp; nouvellles fantasies, tellement que
par continuer je tombay en une insidieuse fiebvre, qui
me debilitoit &amp; dissipoit le corps, avecq si grand vehemence,
que impossible m’eust esté me soustenir : parquoy
contre mon vouloir je delaissay le plaisant &amp; solacieux
exercice du lieu plaidoyable. Mon mary continuoyt
d’y aller selon sa coustume, &amp; quelque foys me
disant avoyr veu mon amy, pour experimenter quelle
seroyt ma contenance, &amp; une foys entre les aultres me
deist. J’ay veu ce meschant homme remply de iniquité,
seminateur de tous maulx, remply de libidinosité &amp;
infamie. Je dictz le traystre ton amy : lequel m’a tousjours
suivy, je ne sçay se il pense que je ne congnoysse ses manifestes
follyes, dont je ne ose monstrer aulcun semblant
pour la timeur que je ay de t’engendrer scandale : parquoy
il peut seurement aller par tout : car pour la conservation
de ton honneur je ne le vouldroye aulcunement
molester : mais je soubhayte le tenir dedans mes
boys, a l’heure je userois de cruelle vindication, en luy
faisant tresgriefz &amp; innumerables tourmens : puis apres
que mon appetit seroit rassasié de le travailler, je te feroye
present de son corps tout desrompu &amp; lasseré : &amp;
a l’heure t’enfermeroys en une tour, ou par force &amp; contraincte
je te feroye coucher avecq luy, puis apres luy
ferois user sa detestable &amp; miserable vie, par la plus
cruelle &amp; ignominieuse mort qui seroit possible de me
adviser. Ainsi qu’il se delectoyt a dire telles ou semblables
parolles, je l’escoutoye merveilleusement courroucee,
&amp; en basse voix je commençay a dire en me adressant
a Dieu.</p>

<p>O Eternel, exalté et sublime Dieu : si quelque fois
vous plaist ouyr les miserables pecheurs, prestez
vostre ouye a ma priere et supplication, et ne regardez
en mes pechez &amp; iniquitez. Mais par vostre infinie bonté,
doulceur &amp; clemence vueillez accepter &amp; exaulcer
ma requeste, qui est telle, que vueillez preserver et garder
le mien amy de la cruelle ferocité de mon mary. O
paoure desolee que je suis, je congnois et sçay vous
avoir griefvement offensé par infinis desirs que j’ay eu
d’accomplir mon appetit desordonné, &amp; encores ne me
puis repentir, parce que suis du tout privee &amp; destituee
de ma liberté. O souverain Dieu, je suis certaine
que sçavez le secret de mon cueur : car la divine præscience
sçait &amp; congnoist tout, sans riens reserver, et
voyez que continuellement je suis tentee de me vouloir
tuer et occire sans avoir regard a la perdition de
ma paoure ame : et pourtant vous exore et prie que m’octroyez
la mort, qui est la derniere fin de toute chose,
pour eviter que par excessive douleur, je ne soye contraincte
de perpetrer chose si enorme et abominable,
a quoy je ne sçauroye resister, si le cas advenoit que mon
mary commist homicide en la personne de celluy que
j’ayme avecq telle fermeté, que plustost pourroye souffrir
mille foys la mort par mille manieres de tourmentz &amp;
griefves douleurs, que me sçavoir distraire de son amour.
Et doncq pour eviter le plus grand mal, plaise a
ta doulceur &amp; benignité de maintenir en vie le mien
amy, et si de telle grace ne suis digne, et que ma voix ne
puisse toucher vostre altitude Dieu eternel, je supplie
les sainct glorifiez, qu’ilz vueillent estre intercesseurs pour
moy, affin que par ce moyen mon humble requeste soit exaulcee.
Apres avoir faicte telle priere &amp; supplication me
semblois estre aulcunement allegee, toutesfoys je fuz
assez longue espace sans me pouoir revalider : mais la singuliere
affection que j’avoye de parler a mon amy, me contraignit
de me lever &amp; aller au lieu judiciaire, premier que
feusse guerie : auquel parvenue, je trouvay mon amy, qui de
sa premiere coustume estoit fort aliené. Car de la premiere
veue, &amp; plusieurs foys depuis accoustumee salutation
laissa l’office : mais en passant souvent pres de moy par
faintive dissimulation se devisoit de procés, &amp; sembloit que sa
pensee feust occupee de merveilleuse sollicitude, Et moy
espouventee : ne sçavoye la cause dont procedoit telle
observance de silence. Je me doubtoye de quelque nouvelle
amour, &amp; disoye, ma longue absence aura peu aliener
mon amy de moy : car luy qui est disposé a aymer,
&amp; si est digne d’estre ayme, peult avoir trouvé quelque
une (selon son desir) aussi disposee a aymer. Parquoy
des peines de tant de temps en petite heure seray privee.
O peult estre que contre moy est irrité de quelque
chose, dont je ne sçay l’occasion, Et se ainsi estoit, y pourvoir
ne me seroit possible, pource que a medecin ignorant
impossible est le medeciner. Telles variables ymaginations
m’estoient tresgriefves, &amp; quasi insupportables,
pour les vaines opinions qui me tenoient en suspect,
&amp; me causoient une fiebvre si tresfroide (avecq
la crainte que j’avoye) que je m’esvanouyssoye : mais
apres mes innumerables considerations, deliberay souffrir
plus patiemment mes calamitez, en me occupant a penser
&amp; a ymaginer par quelles manieres je pourroys
estre certioree de la cause de si estrange mutation. De diverses
pensees, cures &amp; solicitudes fuz par plusieurs jours
travaillee &amp; penetree, voyant mon amy perseverer en
telle orguilleuse superbité, &amp; s’il n’eust esté accompaigné
(comme il estoit tousjours) je n’eusse esté si lente de parler
a luy, pour sçavoir la cause : mais nonobstant, quelque
fois je fuz tellement contraincte de furieuse rage D’amour,
dont j’estoye enflambee, si que je ne pouvoye
plus souffrir l’extreme douleur interieure qui estoit en
moy, parquoy sans avoir honte ne vergogne, voyant
mon amy se pourmener, je le suyvis, &amp; sans premediter
ce que je debvoye dire, fuz si hardie que le tiray par
la manche de sa robbe, &amp; doncq il me regarda comme
fort esmerveillé, &amp; se arresta, &amp; a l’heure je baissay la
veue : &amp; pensay ung petit. Puis apres pour ne sçavoyr
trouver commencement de propos plus honneste, luy
demanday s’il n’avoit point veu mon mary, luy disant
que je le cerchoye pour luy exhiber quelques letres qui
me estoient survenues. Et lors il me respondit que non,
&amp; se departit sans aultre chose dire. Mais peu de jours
apres avecq une grande audace &amp; superbe oultrecuydance
vint parler a moy, &amp; me dist.</p>

<div class="chapter"></div>

<h3 id="p1ch20" title="XX. Reproches de l’amy a sa dame pour trop languir">Reproches
de l’amy a sa dame pour
trop languir.<br>
Chapitre. XX.</h3>

<div class="c"><img src="images/illu-023.png" alt=""></div>

<p>Ma dame je cognois ores &amp; le voy evidemment
que voz pensees sont merveilleusement discordantes
a la prononciation. Au moins si je suis bien memoratif
des dernieres parolles que vous me dites, qui
furent telles : vivez en esperance, &amp; je auray de vous memoire.
Mais vous ne debvés estimer que je soye si exoculé
ny aveuglé, que ignore les propos, mocqueries &amp;
derisions que journellement faictes de moy, &amp; pareillement
monsieur vostre mary, ce que ne sçauriez nyer :
car qui a escouté voz devises m’en a faict le rapport,
dont je fuz merveilleusement irrité, considerant que de
vous je n’euz oncques que fatigues, tristesses, &amp; vie tresdolente :
mais si deliberee estiez de me licencier, si debvriez
vous user de moyens plus conveniens &amp; honnestes,
&amp; m’enucleer &amp; declairer vostre couraige. Car celer les
choses qui sont manifestes, est plustost acte de curiosité
que de prudence : de laquelle je vous pensoye vraye
dame &amp; manifeste, &amp; estimoye tant de vostre vertu,
que toutes choses vitieuses vous feussent detestables,
&amp; croyoye que non seulement les eussiez evitees, mais
avecq une discretion eussiez remonstré aux aultres qui
en seroient entachez pour estre moyen de les extirper
&amp; abolir : mais si bien considerez, ce n’est acte vertueux
de user de telles mocqueries, dont je seroye fort mal content,
n’estoit une chose qui me conforte, c’est que je ne
suis seul abusé de ce variable sexe femenin, &amp; le unicque
refuge des miserables, est de veoir les aultres de
semblables passions oppresser.</p>

<p>Apres qu’il eut ce dict (combien que ses parolles
feussent proferees en grosse fureur) je sentis mon cueur
d’une certaine liesse si profuz, que l’exprimer seroit difficile,
esperant que luy feroye croire le contraire de ce
que le faulx relateur luy avoit dict &amp; recité, auquel il
ne debvoit aulcune foy prester, car il pouoit veoir par
signes evidentz que je l’amoye oultre l’humain croire, &amp;
si quelques fois faignant de rire &amp; me sollacier, j’avoye
tenu aulcun propos de luy, s’estoit pour complaire a
mon mary, en dissimulant ingenieusement l’amour
que je luy portoye, affin qu’il me feust imparty plus
de liberté que paravant. Ainsi que je pensoye &amp; ymaginoye
quelle excuse je diroye a mon amy, qui peut avoir
lieu de reception, il me pressoit &amp; stimuloit de respondre,
&amp; par impatience disoit : Je suis marry que vous
estes si lente &amp; tardive de parler : parquoy vous donnez
occasion aux detracteurs de penser &amp; de dire plus de mal
encores qu’il n’y en a, &amp; a l’heure je luy respondy. Je suis
grandement esmerveillee &amp; non sans occasion des fascheux
propos par vous proferez, &amp; ne puis conjecturer
ne presupposer, qui vous meult de me attribuer telle
faculté de derision &amp; mocquerie, a quoy je ne pensay
jamais : &amp; si quelque faulx rapporteur vous a persuadé
de le croire, la coulpe a vostre inconstance se doibt
ascripre : car peult estre que quelque cler voyant s’est
apperceu de voz continuelles poursuytes : lequel pour
interrompre ou alterer nostre amour auroit esté annunciateur
d’une artificielle mensonge, &amp; pourtant ne debvez
en vostre conception imprimer semblables habitudes :
car le facile croire, le consentir ou mensonge, sont
signes manifestes de personne aveuglee. Il me desplaist
fort de ce que vous estes si peu estimatif de mon honneur.
Je congnois apertement que ne differez de dire en publicque
ce qui se debvroit conserver en silence, jusques a
ce que nous fussions en lieu plus commode. L’on doibt
estre sage, discret &amp; secret es choses qui tousjours les
vies &amp; honneurs concernent : pour ce je vous prie &amp;
supplie que vueillez estre plus considerant, ou si ainsi
ne le faictes, ce me sera evidente demonstration d’une
grande scelerité &amp; maulvaistie. Quoy voyant je succumberay
en si grosse molestie de cueur : qu’elle sera occasion
de me faire finer la vie. Ainsi que je disoye telles parolles,
je me retiroye aux lieux qui me sembloyent plus secretz
&amp; taciturnes. Et ce voyant mon amy, s’efforçoit de parler
plus haultement, &amp; me disoit : Ma dame, diserte &amp; accommode
est vostre narration, &amp; de telle efficace,
que je me persuade de le croire. Mais affin que ne consumons
le temps en superfluité de propos, je vous prie
de me dire si je parviendray a mon intention. Je vous
prononce briefvement mon intention : mais la crainte
que j’ay me doibt servir d’excuse raisonnable. Ouye sa
proposition me retiray ung petit arriere des gens qui
en grand multitude affluoient : &amp; en basse voix luy
deiz, que la journee sequente il se trouvast au temple
(lequel je nommay) la ou nous pourions avoir l’opportunité
de deviser plus a loisir. A ces motz en grande promptitude
il me respondit. Ma dame quand aux devises je me contente,
&amp; vous en quitte : car si bien considerez la consummation
de temps, a la longue servitude merite premiation :
&amp; si vous estes ingrate de si grand amour,
vous pervertirez l’ordre de vostre gentille nature, laquelle
pour aymer semble estre nee. Ayez memoire &amp; recordation
de Cydipe, laquelle pour estre a son amant ingrate,
de la deesse Diane griefvement fut punie.</p>

<p>Ainsi comme il m’instiguoit pour me incliner a respondre
j’estoys par mouvemens toute commue. Amour
&amp; timeur me tourmentoit, &amp; disoye a moymesme. Ce
jeune homme icy (comme l’experience le demonstre) a
converty amour en desdaing : parce qu’il luy semble que
je suis trop lente &amp; tardive de satisfaire a son ardent
desir, &amp; par impatience &amp; indiscretion veult que
promptement je luy responde : parquoy je puis conjecturer
qu’il est inveteré &amp; deliberé de m’engendrer
une perpetuelle infamie, car si presentement j’acquiescoye
a sa requeste : ce ne pouroit estre sans estre
ouye de quelc’un, qui seroit cause de ma totale ruyne
&amp; extenuation. Estant occupee en ces considerations,
je luy dis que je craignoye fort la survenue de
mon mary : parquoy m’estoit chose urgente &amp; necessaire
de m’en retourner, &amp; que quelque foys si j’avoys
le temps oportun &amp; lieu commode, de ma volunté
le rendroye certain. Et en ce disant en grand tristesse
&amp; amaritude de cueur de luy prins congé. Et luy comme
non content, en murmurant de moy se partit : mais
quand je fuz retiree, &amp; que je commençay a considerer
l’iniquité de mon amy, cela me causa une extreme &amp; angoisseuse
douleur, &amp; ne cessay tout ce jour de plorer &amp;
lamenter : mais le soir venu contraincte me fut de cesser
mes douleurs, pleurs, &amp; gemissemens, pour ne donner
a congnoistre a mon mary que je persistoye en mon
amoureuse follie.</p>

<p>Depuis telles rigoureuses parolles
tenues par mon amy, il continua tousjours de me
appareiller nouvelles occasions de fascherie par toutes
les sortes &amp; manieres dont il se pouoit adviser : &amp; en
tous lieux ou je assistoye il se trouvoit accompaigné de
plusieurs ses compaignons : &amp; juroit &amp; affermoit que
j’estoie s’amye. Et moy voiant telle oultrageuse crudelité,
qui n’estoit encores que le principe de ses detractions
cerchoie les moyens de parler a luy pour luy remonstrer
&amp; luy exprimer les anxietez &amp; douleurs que par
ses importunitez je souffroye : &amp; pensant parvenir a
mon intention me transmigray au temple accoustumé,
ou j’esperoye de le trouver : pource que ce jour la
estoit le jour d’une feste solennelle, &amp; y avoit grand
multitude de peuple tant hommes que femmes faisans
divers actes : les ungs faisoient devotes prieres &amp; oraisons,
les aultres se pourmenoyent prenant plaisir a speculer
&amp; regarder les plus belles dames : mais apres que
j’eu regardé en plusieurs &amp; divers lieux pensant veoir mon
amy, je me retiray en lieu secret &amp; taciturne pour plus
solitairement continuer mes fantasieuses pensees : mais peu
apres en jectant les regardz de mes yeulx en circonference,
je le veiz avec deux de ses compaignons, en regardant
selon sa coustume, &amp; en se efforçant plus que jamais
par plusieurs signes et mines pour m’induyre aussi a luy
monstrer semblant : affin que plus apertement par mes
gestes qui sembloient estre pleines de lascivité feminine,
je feisse indice de l’excessive amour que je luy portoye.
Et encores pour plus grande experience &amp; certitude
de noz amours, fut inventeur d’une artificielle subtilité,
affin que ses compaignons indubitablement portassent
foy a son dire : car apres qu’il fut fastidié et ennuyé
d’aller, il vint passer pres de moy et dist assez hault
qu’il s’en vouloit retourner, puis apres en basse voix
dist a ses compaignons. Allons nous cacher derriere quelque
pillier, et je suis certain que sans dilation elle se absentera :
car le long sejour qu’elle faict icy, n’est que a l’intention
de parler a moy. Je ouy ces parolles, qui fut occasion
que je demouray. Et luy voyant cela, il se commença
a pourmener : mais incontinent je m’en party merveilleusement
dolente, me voyant frustree de mon intention,
qui estoit de parler a luy pour luy faire aulcunnes
remonstrances. Mais quand je fuz retournee en
ma chambre, par une incredible doleance de mes
yeulx vers &amp; irradians, je faisoye distiller les abondantes
larmes : &amp; par ung amoureux desir assailly de
desespoir, De mon vray sentement demeuray privee :
car quand je consideroye l’inconstance de mon
amy, ce m’estoit ung inestimable supplice. Mais toutesfoys
combien que je le congneuz scelere &amp; maulvais, ne
estoyt en ma faculté de diminuer l’amour : car elle
estoyt si fort imprimee dedans mon cueur, que continuellement
&amp; jour &amp; nuict en ma triste memoire se
representoit son simulachre : dont advint que la nuyct
sequente, moy estant couchee aupres de mon mary fort
attediee &amp; lassee, mes yeulx qui de tresfort dormir
estoient tentez, je tenoye vigilantz pour mediter &amp; penser :
mais a la fin je fuz de si grand sommeil oppressee,
que je demeuray vaincue, &amp; m’endormy : &amp; certes le
dormir me fut plus gracieux que le veiller, parce qu’il
me sembloit estre avecq mon amy en ung beau jardin
plaisant &amp; delectable, &amp; sans aulcune timeur le tenoie
par la main, &amp; luy prioie qu’il fut prudent &amp; discret :
luy remonstrant la grande doleance qu’il me causoit
au moyen de ses importunitez. Il m’estoit advis qu’il me
respondoit, que la faulte se debvoit ascripre a Amour :
qui par impatience le contraindoit a exceder les metes
de raison : mais que doresnavant il tempereroit son appetit
sensuel, en sorte que il ne me donneroit occasion de me irriter.
Et je oyant ses doulces &amp; melliflues parolles, me
sembloit que interrompoie sa voix, par souvent le baiser
&amp; accoller : mais las que je fuz dolente, car pour donner
ordre a quelque affaire de grande importance mon mary
me esveilla dont je demeuray fort melencoliee.</p>

<p>La roside
Aurora se separoit du deauré lict de l’anticque Titon
son mary, quand je commençay a dire. O faschee femme du
viel Titon, qui te meust d’estre si prompte de exciter le bel
Apollo a illuminer la terre ? Certes tu te fastidie &amp; ennuye
de reposer entre les bras de ton mary, comme celle
qui les baisers de Cephalus au prejudice de Pocris plus
desire. O fascheuse que te nuysoit le singulier plaisir que
le gracieux dormir me prestoit, qui me faisoit croyre
estre vray, ce que par le veiller m’est exhibé contraire.
Que ne permettois tu ceste felice nuict de aussi longue
duree, que celle qui a Juppiter fut octroyee, lors que il
estoyt entre les bras delicaz de la belle Alcumena : mere
du preux Hercules, quand de trois jours &amp; troys nuyctz
les nocturnes tenebres ne furent dechassees : certes je
croy que lors faisoys residence entre les bras de iceluy
Cephalus, duquel tu ne te vouloys separer. Et disant ces
propos je veoye de plus en plus esclarcir : parquoy contraincte
me fut de me lever, mais je desiroys fort que
la nuyct retournat, affin que en dormant me fust imparty
le plaisir dont par le veiller j’estoys privee : mais
jamais depuis ne peux avoir telle delectation : mais au
contraire par plusieurs fois me sembloit veoir le mien
amy en forme horrible &amp; espouentable, tant palle &amp;
descoloré, que je avoye horreur de le veoyr en telle sorte :
que par plusieurs foys m’escrioye haultement, en sorte
que mon mary se esveilloit, &amp; me demandoyt dont
me procedoient telles frayeurs &amp; espouvantemens : &amp; je
estant rasseuree cognoyssant que ce ne estoit que songe
&amp; choses vaines, soubdainement par diligent conseil
fœminin trouvoye quelque artificielle mensonge : puis
quand il se rendormoyt je commençoye a penser &amp; ymaginer
merveilleusement perplexe &amp; doubteuse, a l’occasion
de telz songes, qu’il me estoit certain presaige &amp; demonstrance
de succumber futurement en plus grand
infortune, encores que je ne estoye, &amp; parce que me congnoissoye
melencolicque &amp; frigide, cela me causoit plus
de anxietez, sachant que en telles personnes la vertu a
si grande domination que autant ilz comprengnent en
dormant, que les aultres font en veillant. Estant en telles
fatigues, me levoye puis me enqueroye a tous augures,
aruspices, ariolles &amp; conjecturateurs : affin qu’ilz
peussent interpreter mes songes pour en avoir certitude.
En telle sorte passay plusieurs jours, jusques ad ce que
fortune me permist l’opportunité de parler a mon amy
sans aulcune crainte, parce que ce jour mon mary estoit
empesché pour la survenue d’ung gentil homme son
parent, et pource que n’eust esté chose licite ny honneste
de le laisser, il me fust concedé d’aller au lieu ou on
plaidoyt les causes, seullement accompaignee de ma familiere
damoyselle, mais incontinent que j’y fuz, je vey
mon amy accompaigné d’ung jeune gentil homme, lequel
ne differa de venir parler a moy, mais apres plusieurs
joyeuses devises, le plus subtilement &amp; ingenieusement
que je peux luy donnay a congnoistre que j’avoye aulcune
chose secrete a luy communicquer : puis faignant
d’avoir quelque affaire me sequestray &amp; prins congé
d’eulx, &amp; laissay mon amy, duquel la pensee demeura vagante
en plusieurs choses, &amp; fust stimulee d’ung affectueux
desir de sçavoir quelle chose de nouveau estoit intervenue :
&amp; a ceste occasion il me suivit, &amp; par continuelles
persuasions me pressa fort de luy declairer, ce que a
l’heure je luy deniay, luy promectant de luy exhiber le
soyr. Et adoncque luy creut le desir de le sçavoir pour
estre la privation cause de l’appetit, parquoy par prieres
instantes continua tousjours me priant de ne luy vouloir
celer, ce pendant que nous avions l’oportunité, me
disant que mon mary y pouroyt estre au soir, qui seroit
occasion de le frustrer de son desir. Je voyant qu’il
perseveroit ses instigations je m’enclinay &amp; condescendis
a son vouloir : &amp; luy dis que pour eviter de m’engendrer
scandale, que nous allissions en ung petit temple :
duquel n’avoit point grand distance jusques au lieu ou
on plaidoyt les causes. Je n’euz pas plus tost prononcé
ces motz, que luy qui estoit assis aupres de moy ne se
levast. En grand promptitude nous transportasmes au
lieu designé : auquel parvenuz, je commençay a proferer
telz motz. O mon dieu, n’eusse jamais conjecturé
premierement quand je vous veiz (en speculant vostre
philosomie, qui vous demonstre estre flexible a toute
bonté) que vous eussiez esté si cruel &amp; impiteux que je
vous congnois presentement (au moins si le rapport
que l’on m’a faict est veritable.) Las les os m’en tremblent,
la bouche se clot, la langue est mute a narrer telle
crudelité. Toutesfoys pour satisfaire a vostre aspirant
desir, en brief parler je vous reciteray : c’est que vous
ne cessez de detracter &amp; mal parler de moy, dont je
prens grand admiration, veu &amp; consideré que jamais
en chose aulcune ne vous ay offensé. Cela me donne
certaine evidence que l’amour que monstriez avoir en
moy, n’estoit que faintise faulse &amp; simulee. O trop ignare
nature fœminine, O dommageuse pitié, comme nous
sommes par parolles adulatoires : par souspirs, &amp; continuelles
sollicitudes, &amp; par faulx juremens deceues &amp;
circonvenues : mais ce nonobstant que je congnoisse
toutes ces choses, mon acerbe fortune m’a si fort lyee,
qu’il n’est en mon pouoir ne faculté, de me sçavoir en
aulcune maniere delier.</p>

<div class="chapter"></div>

<h3 id="p1ch21" title="XXI. Increpation du faulx rapport">Increpation
du faulx rapport.<br>
Chapitre. XXI.</h3>

<div class="c"><img src="images/illu-024.png" alt=""></div>

<p>Incontinent que je euz ce dictz, subitement il me fist
telle responce. Ma dame il n’est possible que la vie humaine
se puisse passer sans le vituperable mors des langues
pestiferes : mais pour vous liberer de toutes suspitions :
si ainsi est que je ay proferé aulcunes parolles qui
soyent a vostre deshonneur ou prejudice, je prie au createur
du ciel, &amp; general arbitrateur : que son yre me confonde :
ou que les furies infernales jamais ne me descompaignent,
ou que les troys seurs le fil vital immaturement
me couppent, ou que les deesses furieuses vengeresses
de tous maulx humains entrent en mon ame : &amp; par
mouvemens impetueux perpetuellement me tormentent.
Mais ma dame je ne suis coulpable de ce dont je suis accusé,
pourquoy a tort me travaillez vous ? Et sy vostre
deliberation secrete est de me expulser de vostre amour
&amp; de ceste naturelle ingratitude fœminine me guerdonner,
avecq moyens plus honnestes le debvriez declairer
&amp; ne debvez estre si prompte de prester foy aux detracteurs :
veu &amp; consideré que vous mesmes vous reprenez ceulx
qui sont faciles de croire les faulses relations. Et si bien considerés
les gestes &amp; contenances du faulx traditeur, vous
trouverez qu’il a commenté ceste invention, pour dissiper
nostre amour : affin de parvenir a vostre benevolence,
&amp; me priver de mon esperee premiation : car ceste mordante
envie, ceste vulpine subtilité, avecq maligne nature,
tousjours dispose a detracter, suscite infinies frauldes,
pour decepvoir ceulx qui adjoustent foy a leurs mensonges.
Et pourtant c’est chose tresurgente ne croire non
plus que a esperit prudent &amp; licite appartient. Je suis aulcunement
reconforté de ce que vostre benignité s’est inclinee
a me declairer la faulte a moy imposee : car par le
non sçavoir (sans ma coulpe) eusse peu tumber en vostre
male grace, pour ne sçavoir mon innocence purger
ne demonstrer.</p>

<p>Il n’eust pas plus tost imposé fin a son parler que je
luy dis : O Guenelic, les passions excessives le plus souvent
superent la vertu. Je fuz si irritee &amp; marrie oyant affermer
les choses que par moy avez distinctement entendues,
que impossible me fut refrener mon ire. Et pour ce
vous supplie ne vouloir ascripre les parolles par moy
proferees a nulle malignité : mais du tout soit la faulte
&amp; inveteree malice attribuee a celluy dont elle procede.
J’entends aux faulx relateurs. Premier que j’eusse achevé
mon propos, il me dist. Ma dame si de tant de
grace me faisiez digne que me nommer celuy qui vous
a faict ce faulx rapport, je vous seroye en sempiternelle
grace obligé, &amp; me seroit ung perpetuel contentement
pour estre signe demonstratif de vostre bon vouloir
envers moy, &amp; aussi me seroit occasion d’eviter la compaignie
de celluy : car de converser avecques gens vitieux,
ce n’est moindre infamie que dommage. Dictes
ces parolles, il pensa ung petit : puis me nomma ung
personnage dont il se doubtoit qu’il me l’eust dict : &amp; certes
son opinion n’estoit vaine, mais veritable : car ceste
foys &amp; plusieurs aultres depuis ce personnage a perseveré
de me relater encores plus amplement ces detractions,
dont pour le present je me tais, jusques a ce que
il vienne a propos de le dire &amp; reciter : toutesfoys moy
considerant que si le luy disoye, il ne le tiendroit secret,
je deliberay de ne luy dire point : car en telles choses ou
il y a tant de peril &amp; diminution d’honneurs, le taire est
beaulcoup plus decent &amp; convenable que le parler : &amp;
aussi ne luy voluz nyer, craignant le mal contenter : mais
je luy disoye &amp; remonstroye que il suffisoit assez, puis
que indubitablement je prestoye foy a son dire : &amp; doresnavant
je deliberoye estre plus constante en sorte
que l’ire ne occuperoit le lieu des raisonnables considerations.
Ainsi devisant nous partasmes dudict lieu solitaire,
&amp; allasmes ensemble jusques a ce que par honnesteté,
&amp; pour eviter occasion de parler aulx langues malignes,
contraincte nouz fut nous separer, &amp; lors avecq
convenante commendation l’ung a l’aultre dismes le
dernier a dieu : car jamais depuis je ne parlay a luy.</p>

<p>Quand je feuz retournee en mon logis, je me retiray
en ma chambre, ou je me trouvay merveilleusement
allegee : pource que avoys deschargé mon cueur, &amp; fut
mon esprit reduict en une inestimable consolation en
secretes joyeusetez : en quoy je ne demouray gueres, a
l’occasion d’une insidieuse fiebvre, qui en si grand extremité
me detenoit, que je n’avoye esperance aulcune de
mon salut : mais combien que par l’operation d’icelle je
fuz griefvement tourmentee, plus impatiente estoye
d’estre privee de la veue de mon amy, que de la peine
que je soustenoye : parquoy je mauldissoye &amp; detestoye
mon acerbe fortune, qui continuellement m’appareilloit
infinies anxietez &amp; douleurs. Et alors mon
mary me voyant en ceste infortune, feist bonne diligence
de mander medecins &amp; phisiciens : lesquelz quand
ilz furent venus, m’appresterent plusieurs medecines
aptes a me secourir : qui gueres ne me servoyent, parce
que j’estoye autant travaillee des passions de l’ame, que
de maladie corporelle. Mon mary voyant cela, estoit
reduyct en une extreme tristesse : Car combien que
j’eusse grandement failly, l’amour primitive estoit si inseree
&amp; vive en son cueur : qu’il n’estoit en sa faculté de
le sçavoir distraire. Parquoy pour incliner la bonté
divine a la facilité de mon salut, il ne demouroit lieu
ne place (au nom de Dieu dedié) que de luy ne fut visité,
&amp; de sacrifice accumulé. Et une foys entre les aultres,
comme il en revenoit, me deist avoir rencontré
ung gentil homme, qui estoit assez familier de luy : lequel
estoit accompaigné de mon amy, &amp; me deist que
le gentil homme s’estoit separé de luy pour le venir saluer :
mais ung petit apres mon amy n’avoit differé de
s’approcher, &amp; commença a deviser avecques eulx.
Quand il m’en eut faict le recit, j’en fuz fort esmerveillee,
veu que sa coustume estoit d’estre ainsi timide. Je
pensoys &amp; ymaginois a quelle intention se pouoit estre,
&amp; me fut occasion de nouveau soucy : en sorte que la vehemente
sollicitude, les interposees nuyctz, avecq les
aspres douleurs a telles extremitez me conduyrent, que
souspirs &amp; larmes estoient ma viande &amp; pasture. Apres
plusieurs jours avoir ma vie esté si fastigieuse &amp; penible,
je consideray, que plus utile me seroit de mettre peine
de recouvrer ma santé : de laquelle estant ainsi destituee,
je pouoye veoir mon amy : qui m’estoit chose plus
griefve que tous les aultres accidentz. Ceste mienne consideration
fut cause que je reprins les forces de mon
esprit, parquoy en peu de jours ma face qui s’estoit changee
en couleur ynde, palle &amp; flestrie retourna en sa vive
couleur, &amp; fuz en mon premier estat reformee : mais
mon ingrate fortune permist que celluy qui de coustume
me recitoit les detractions de Guenelic, me vint visiter :
lequel de mon mary &amp; de moy fut gratieusement
receu. Et apres plusieurs devises luy vint en propos de
parler de Guenelic, &amp; voyant que mon mary estoit present,
en basse voix me deist. Ma dame, je suys moult
fort esbahy de ce meschant detracteur : lequel (comme
je croys) ne sera jamais rassasié de mal dire : je ne pense
point qu’il y ait soubz le ciel si publique &amp; vilaine femme,
qui se trouvast digne de si grande vituperation &amp;
execration : car publicquement il se vante &amp; glorifie d’avoir
vostre pudicque honnesteté violee, dont je le tiens
pour homme ygnorant &amp; sans raison : parce qu’il s’efforce
de maculer &amp; denigrer la bonne renommee d’une telle dame.
Et lors quand il eust ce dict, (pour l’aspre douleur,
dont je fuz oppressee) ma face fut de diverses couleurs
revestue, &amp; d’ennuy mon douloureux cueur transsy : comme
a Oenone, estant sus les montaignes, voyant la Grecque
dame estant avec son amy Paris venir dedans la nave Troyenne.
Toutesfoys je me preparoye a faire quelque response
quant a mon mary : lequel avoit bien apperceu la mutation
de ma couleur, &amp; me demanda, si je sentoye quelque
mal : auquel je respondiz : Certes mon amy ouy, je crains
merveilleusement de renchoir en mon mal accoustumé :
&amp; a l’heure je me levay de mon lieu pour solitairement
en ma chambre me retirer : la face palle, l’œil offusqué,
le hastif cheminer me faisoient comme une servante de
Bacchus vaguer.</p>

<div class="chapter"></div>

<h3 id="p1ch22" title="XXII. Exclamation piteuse de Helisenne contre son amy">Exclamation
piteuse de Helisenne
contre son amy.<br>
Chapitre. XXII.</h3>

<div class="c"><img src="images/illu-025.png" alt=""></div>

<p>A la fin en ma chambre conduicte, commençay a
plourer, &amp; furieusement crier. O inicque &amp; meschant
jouvenceau : O ennemy de toute pitié : O miserable
face simulee, parolle en fraude &amp; dol composee, sentine
de trahysons, sacrifice de Proserpine, holocauste
de Cerberus, scaturie de iniquité, qui incessamment pullule :
regarde comme presentement ta pestifere langue
(membre dyabolicque) dissipante de tous biens, consumatrice
du monde, sans occasion se efforce de denigrer
&amp; adnichiler ma bonne renommee : bien seroit temps
de fermer ta vergongneuse bouche, &amp; refrener ton impudicque
&amp; vitieuse langue. O que je doibz bien mauldire
le jour que jamais je te veis, l’heure, le poinct, &amp; le
moment que jamais en toy je prins plaisir. Certes, je
croys fermement que quelque furie infernale me avoit
a l’heure persuadee pour me priver de toute felicité : car
de tous les hommes du monde, je congnois avoir esleu
le plus cruel, lequel je pensoye estre le plus loyal &amp; fidel.
O malheureuse, combien te eust il esté plus utile de observer
le vivre pudicque, que d’ensuyvre les trebuschantz
appetitz : la fin desquelz est tousjours infelice. O combien
sont perilleuses tristes &amp; inconsiderees voluptez,
parquoy bien heureulx sont ceulx qui par prudence
apprenent a les superer. Helas le commencement me
sembloit si doulx : mais la fin m’est aigre &amp; amere. O
saincte deesse, qui par trop ardemment m’as enflammee :
O cruel enfant qui le cueur me vulnera : Si navreure
de voz dardz oncques je receupz par ceste peine,
je vous supplie que de moy miserable prenez pitié.
Desliez les laqz, estaignez l’ardeur, &amp; me restituez en
ma premiere liberté. En telles parolles me dejectant
&amp; tournant par mouvementz desordonnez &amp; impetueulx :
comme si je feusse tourmentee &amp; passionnee par
colere ou illiacque passion, en sorte que consumoye
l’esperit, dissipoye le corps par telles insupportables
molestations : &amp; fuz plusieurs jours en telle peine &amp; calamité,
mais apres que l’impetuosité de l’yre commença
a diminuer, je consideray &amp; pensay diverses fantasies :
&amp; entre les aultres choses je me repentoye d’avoir si oultrageusement
increpé mon amy, &amp; ainsi commençay
a dire en moy mesmes. O folle femme, qui te trouble
sans avoir certaine occasion : Ne sçay tu pas que la terre
&amp; l’air sont pleins de faulx relateurs &amp; detracteurs ?
Quelle personne prudente vouldroit juger premier
que proceder ? Bien peult on doubter, mais non determiner,
sans avoir aultre indice ou presumptions manifestes.
Peult estre que jamais il ne pensa de prononcer
telles detractions : &amp; si ainsi estoit qu’il s’en peult justifier,
tu auroys grandement failly : car de griefve castigation
est digne celluy qui a tort se lamente. Apres que j’avoys
dict telles parolles, retournoys en ma pensee plusieurs
aultres fantasies : qui me faisoit proferer telles parolles
toutes dissemblables aux aultres, &amp; disoys ainsi. Ha si
est il a presupposer que tu l’ayes dict, parce que si audacieusement
ung jour tu vins parler a moy, qui me faict
estimer qu’il n’y avoit point d’amour, mais seulement se
delectoit a me cuyder decepvoir pour t’en vanter &amp; glorifier,
comme l’on dict que tu faitz, dont je m’esmerveille
grandement. Qui te meult d’estre inventeur de telles
mensonges ? (Combien qu’il ne tienne a moy que tu ne
soys vray disant,) Ne pense tu si tes detractions viennent
a la notice de mon mary, que tu mes en peril ma
douloureuse vie : laquelle (si elle t’est ennuyeuse,) je te
supplye que toy mesmes y vueilles imposer fin : car la
mort me sembleroit doulce &amp; felice, si de mon sang cordial
tes mains estoient maculees &amp; souillees. Mais si ainsi
est que la faculté a toy imposee te soit attribuee a tort,
je te prie que tu te vienne justifier pour me liberer de
tant grandes anxietez, qui jusques a l’extremité m’ont conduicte,
pour conserver en vie ceste creature : de laquelle
plus que moymesmes tu es seigneur &amp; maistre. Et s’il
te semble que ta longue servitude meritoit long temps
a t’estre premye, &amp; que par impatience tu te vueille d’amour
sequestrer : considere que ce n’est premiation petite,
pour peu souffrir estre l’amant, &amp; faict capable de
mille doulx regardz. Selon l’opinion d’aulcuns, Amours
n’est aultre chose, qu’une contemplation de la chose aymee :
de laquelle plus de delit se prend avec la pensee,
qu’avecq l’effect corporel : mais de ce je n’en veulx determiner.
Non pourtant, ou deffault l’effect, la veue feroit
supplier : &amp; avecq une esperance, L’amant doibt continuer
de poursuyvre : &amp; se bien deffailloient les forces
de pouoir poursuyvre ce qui se veult, Jamais la volunté
ne se doibt estaindre : considerant que toute chose
preclaire &amp; haulte, est difficile : &amp; si la Dame est tardive
a guerdonner, l’amour sera plus parfaicte. Car le fruict
au meurir plus difficile, tant plus est de soymesme conservatif,
pour mieulx avoir l’humeur compassee : &amp; toute
chose a la creation facile, est beaucoup plus a la corruption
subjecte : &amp; trop plus se doibt estimer une bien
consideree amytié, que une extemporanee &amp; subitement
demonstree. Et pour ce doncques sachant ta partie estre
a toy favorable, ne soys du nombre de ces pusillanimes
qui la puissance D’amours laissent imparfaicte, destituee
&amp; desolee : car si toy estant espris de l’amoureuse flamme,
te monstre timide &amp; craintif, l’on ne pourra jamais esperer,
que quelque foys tu soys magnanime. Quand j’avoys
ainsi long temps parlé, comme s’il eust entendu mes parolles,
je me sentoys aulcunement allegee, &amp; ne me restoit
aultre chose sinon que je pensoye parler a luy, pour affermer
mon opinion de cela, de quoy j’estoys en doubte.</p>

<p>O mes nobles dames, considerant l’extremité ou je
suis reduicte, pour ne vouloir ressembler aux miserables
desquelz est le souverain reffuge veoir les aultres de
semblables passions oppressez, mais au contraire, je me letifie
a rediger par escript mon infortune : affin qu’il passe
en manifeste exemple a toutes dames &amp; damoyselles,
en considerant que de noble &amp; renommee dame, je suis
devenue pediseque &amp; subjecte. Car combien que celluy
qui est possesseur de mon cueur ne soyt egal en moy
en noblesse, ny en opulence de biens &amp; richesses, il m’est
sublime, &amp; je suis basse &amp; infime. Las qu’il est heureux
qui par l’exemplaire d’aultruy evite cest amour sensuel,
qui de coustume rend ses servans infelices &amp; malheureux.
Amour n’est aultre chose, qu’une oblivion de raison,
qui a personne prudente convient, par ce qui trouble
le conseil, &amp; rompt les haulx &amp; generaulx esperitz :
il enerve toute la puissance : il faict la personne lamentable,
ireuse, prodigue, temeraire, superbe, noysive, immemorable
de Dieu, du monde, &amp; de soymesmes. Et
finablement les entretient en misere, destresse, langueur,
&amp; martyre, &amp; inhumaine affliction : &amp; le plus souvent les
conduist a cruelle mort par ung damnable desespoir.
Helas je n’en parle comme ygnorante, mais comme celle
qui a le tout experimenté, si ne reste plus que la mort :
mais ce nonobstant que je congnoysse toutes telles peines
&amp; tourmens, je ne m’en sçauroye desister, tant ma
pensee : mon sens &amp; liberal arbitre sont surpris, submis
&amp; asservis, parce que du principe (sans gueres resister)
me suis laissee aller : &amp; facile est le vaincre, qui ne resiste.
En telle calamité &amp; continuelle peine ma fortune
laissay, sans avoir pis ne mieulx pour quelque temps,
jusques a ce que par une de mes servantes je fuz trahye,
parce que nul n’est tant cler voyant soit il, qui de
traystre domesticque garder se puisse. Et le plus souvent
en cueur de personne servile, aulcune chose integre
ne se retrouve. Et a ceste perfide &amp; inicque generation,
ne se peult ne doybt commettre aulcun secret.
Ceste servante dont je ne prenoye garde, &amp; en sa presence
ne differoye de jecter mes contumelies, souspirs,
&amp; former mes doloreuses complaintes pource qu’elle
avoit esté presente a toutes mes infortunes &amp; adversitez :
mais la perverse &amp; inicque conspira contre moy
telle trahyson, que de toutes mes gestes &amp; contenances
&amp; mesmes des parolles qu’elle avoit bien notees &amp; retenues,
elle fut a mon mary annunciatrice, &amp; peult estre
de quelque avarice prevenue attendant en prouffiter :
&amp; pour donner plus evidente preuve de ma vie luy dist
que par mes escriptures en pourroit estre certioré :
Ouyes par mon mary telles ennuyeuses parolles, il n’arresta,
mais dolent comme fut le filz de Laomedon quand
il sentit l’enfantement du simulé cheval, lequel a sa vie
&amp; a la terre donnerent extermination, &amp; a l’heure, ire
&amp; desdaing si fort le commeut, qu’il ne se peut contenir
que promptement n’experimentast si de l’accusation
j’estoye coulpable : &amp; pour en avoir manifeste science,
sachant que a l’heure j’estoye seule en ma chambre sans
doubte ne suspition, par grand ire meslee d’impetuosité,
il s’en vint &amp; s’esvertua de toutes ses forces de donner
si grand coup du pied contre l’huys, qu’il le rompit,
&amp; lors je fuz fort espouentee : &amp; la tremeur &amp; crainte
non aultrement mon cueur esmeurent, que faict zephire,
quand dedans l’onde aspire : qui le commeult, &amp;
les arides &amp; silvestres herbes. Je veiz mon mary espris
de courroux, ayant les yeulx estincellans par furieuse
chaleur. Malheur &amp; infelice influxion du ciel permist
que pour sa venue subite je fuz grandement perturbee :
que je n’euz la consideration de cacher mes escriptures
par lesquelles estoyent exhibees &amp; bien amplement declairees
toutes les fortunes benevoles &amp; malevoles qui m’estoyent
advenues depuis que Cupido avoit sur moy domination
&amp; seigneurie : &amp; cela fut cause de ma totale ruyne :
car apres qu’il les eut leues, &amp; le tout distinctement
entendu : en face indignee se retourna vers moy, &amp; me
dist. O meschante &amp; detestable, a ceste heure suis bien informé
par les escriptures de ta main escriptes, de ton effrenee
lasciveté. O miserable je te voy submergee et noyee
en ceste damnable volupté, tu es de luxure si prevenue, que
tu ne desire que l’execution libidineuse : qui seroit cause a
toy &amp; a moy de perpetuelle infamie : mais affin d’eviter
que par toy ne soyt commise chose si scandaleuse, je suis deliberé
de te priver de vie : &amp; en ce je penseray meriter :
car ce sera ung vray sacrifice a Dieu &amp; au monde pour
purger la terre d’une creature si abominable, toute vermoulue
d’iniquité : &amp; en ce disant, tenant son espee en sa
main, venant vers moy, avec ferme propos de executer
son vouloir, quand par ses serviteurs domesticques a
force fut retenu, lesquelz estoyent survenus sans ce qu’il
s’en donnast garde, parce qu’il estoit oultrageusement troublé :
&amp; a l’heure par mes servantes je fuz portee en ma chambre
contre mon vouloir, car je ne desiroye que la mort,
parquoy je commençay a dire. O meschantes servantes, femmes
de servile condition, qui vous a faict si audacieuses
de prendre ainsi violentement vostre dame ? Long temps y
a que par singuliere affection je ne desire que la mort :
laquelle vous m’avez deniee. Helas j’eusse esté delivree
de ceste peine inhumaine, &amp; insupportable tribulation,
qui incessamment me tourmente. En prononçant telles
parolles je crioye &amp; ploroye, &amp; me frappant de mes
poingz comme si je combatoye par guerre violente, puis en
telle fureur recommençay a dire, O paoure Dame infelice
&amp; malheureuse, quelle chose contre si grand malheur
te pourroit prester secours, quel art magicque de
Zoroaste &amp; Beroze, quel mystere D’orpheus, quel Aristotelicque
engin, quel Pithagoricque secret : quelle Socraticque
sanctimonie, quelle Platonicque majesté, en
telle desolation se pourroyt consoler ? O infelice estoylle
de ma nayssance. Je croy qu’en ma journee natale tous
les dieux contre moy conspirerent : car toutes les peines
qui sont particulierement &amp; divisement es miserables,
sont en moy. O mon corps tant delicat &amp; dely, comment
peulx tu souffrir tant de maulx inhumains ? Acteon fut
de ses familiers laceré. Thiaceus fut des chiens devoré.
Portia fyna sa vie par avaller des charbons ardens.
Pernisse se precipita &amp; jecta en bas de la haulte tour de
Crete. Les Sagontes ou Abidiens craignans Hannibal de
Carthaige, &amp; Philippe Roy de Macedoine, bruslerent
&amp; ardirent leurs biens &amp; maisons &amp; eulx mesmes, mais
eulx tous ensemblement n’ont eu tant de peine que toy,
car leur mort a esté subite, &amp; moy miserable de continuelle
cruaulté je suis angustiee. O que j’eusse esté heureuse
si le laict maternel m’eust esté venin. Ou que du
berceau m’eust esté faict sepulture, ou Lachesis &amp; ses
seurs deesses fatales : pourquoy conservez vous tant le
fil de ma miserable vie ? O charon, pourquoy se deporte
ta barque de me lever de ceste rive pour me porter
en la tienne, qui me seroit plus doulce habitation, car
je n’estime que au lieu tresformidable ou reside Minos,
&amp; Rhadamanthus, il y ait peine si griefve que la mienne :
car de ma vie suis ignorante, &amp; de mon travail trescertaine.
Quand j’euz tant parlé &amp; crié, que j’estoys tant
lassee que je ne pouoye plus parler, je demeuray comme
demye morte. Mes damoyselles estoyent entour
moy, car on ne m’eust osé laisser seule, craignant que
de mes mains je me fusse occise. Je consumay ce jour &amp;
la nuict sans plus proferer aulcunes parolles. Mais
quand l’aurigateur du celeste char ses chevaulx baygnez
en l’ocean commençoit a haulcer, je fuz mandee pour
aller parler a mon mary : lequel avoit mitigué sa grand
fureur en concluant de me faire absenter : &amp; quand je
fuz en sa presence, il me dist. Puis que je voy &amp; congnoys
que vous estes inveteree en voz iniquitez, c’est
chose tresurgente que je y remedie par vous faire absenter :
car il seroit impossible qu’on se peust garder de
ceste vulpine subtilité feminine. Je voy que vous estes
a ceste heure disposee a aymer, &amp; je suis certain que de
plusieurs estes requise : parquoy considerant que difficile
est la chose a garder qui de plusieurs est desiree, il
vous fault obtemperer a ma voulenté : car peult estre
que quelque jour par voz gestes &amp; contenances tant
lascives, je seroye contrainct de prendre la vengeance
de vous, sans ce qu’il fust en ma faculté de sçavoir refrener
ma fureur : &amp; pour ce, regardez de vous preparer,
&amp; je m’en vois donner ordre a vostre partement : &amp; en
ce disant il se partit, &amp; me laissa. Pour les parolles ouyes,
je fuz remplie de plus grande fureur qu’encores n’avoye
esté, car si le travail de la journee precedente fut grief,
encores fut cestuy plus excessif, et par raige furieuse commençay
a dire.</p>

<p>O paoure Helisenne, miserable plus
que nulle vivante, voyant le comble de telz malheurs :
A juste cause doybs tu mauldire l’heure detestable que
tu nasquis : prodigieuse fut l’incarnation, tresmalheureuse
la nativité, horrible la vie, &amp; execrable sera la fin. O
Lyons orgueilleux, O cruelz tigres, O loups ravissans,
O bestes feroces &amp; tous cruelz animaux, lacerez &amp; devorez
ce triste corps, au ciel, a la terre, au corps superieurs.
O vagues esperitz, O ames interposees, conspirez
ma mort, imposez fin a ma miserable vie. O Alecto,
Thesiphone &amp; Megera filles D’acheron, l’horrible fleuve,
a tous voz cheveulx colubrins presentez vous a
moy, apres que le vilain Charon m’aura passé oultre
le fleuve appellé stix : &amp; me transmigrez pour perpetuelle
habitation en la profondité des abismes appellees
chaos, qui est l’eternelle confusion : car je me repute indigne
a l’occasion de mes tant multipliees faultes, &amp; exhorbitans
pechez : que Mercure recepteur &amp; conducteur
des ames, messager des dieux, me conduyse aux
champs Helisiens, ou est le sejour des bienheureulx : ou
il ne croist fruictz que ambrosieux, &amp; si retrouvent toutes
liqueurs nectarees. Ainsi que j’estoys tant travaillee
que ne pouois plus, voyant qu’impossible m’estoit de
parvenir a mon cruel desir de la mort, parce que j’avois
tousjours seure garde, dont pour ceste cause en regardant
mes belles mains blanches &amp; deliees, par furieuse
rage je commençay a dire : O mains inicques qui m’avez
aornee, &amp; m’avez servy selon mon curieux desir pour
complaire a celluy que j’ayme si ardemment : pour lequel
(par estre privee de sa veue) suis reduicte jusques
a l’extremité, vous avez esté cause en partie de mon
mal : a quoy vous imposerez fin en transperceant ce
cueur variable, qui s’est laisse surprendre, &amp; vaincre d’amour :
mais la faculté vous en est ostee, parce que tous
serremens vous sont ostez, &amp; pour ce fault que j’attende
que j’aye laqz ou cordes mortelles, herbes ou cousteaulx,
&amp; a l’heure ferez vostre piteux office, &amp; userez
de crudelité en mon corps, &amp; du sang qui en grande
effusion en sortira serez maculee &amp; souillee : toutesfoys
n’a pas long temps que je ne vous pensoye nee pour si
villes choses exercer : mais Fortune cruelle ennemye de
felicité, &amp; subtile inventrice de toutes miseres par son
instable nature m’a a tel desespoir conduicte. O Fortune
plus inhumaine que l’hydre, plus violente que loustre,
plus acerbe qu’aspicz, plus incertaine que l’onde,
A ceste heure congnois telz dolz &amp; telles frauldes, puis
que a nul aultre tu n’es si adverse &amp; rigoureuse : car mes
maulx &amp; inconveniens se sont intersuyviz en telle sorte
&amp; maniere, que les premiers ont esté messagers des
subsequens, denoncians &amp; declarans aultres maulx &amp;
tourmens infiniz : qui incessamment m’ont angustiee &amp;
lassee : &amp; pour l’extreme &amp; trescruel travail que cruellement
j’ay souffert &amp; seuffre continuellement sans avoir
aulcune relasche, je suis si debile &amp; faillie, qu’il n’est
possible de plus. Et en disant &amp; proferant ces parolles,
la voix du tout me deffaillit, ensemble le cueur, &amp;
demeuray pasmee pour l’angoisseuse peine &amp; douleur
que je sentoys, &amp; fuz longue espace en telles sincopies.
Puis apres les forces restituees, a mes yeulx retourna
la lumiere perdue, &amp; veis mes damoyselles
plorantes &amp; larmoyantes entour moy :
Lesquelles avecq aulcuns arrousementz
a ce convenables, avoient
pourveu en mon miserable
accident.</p>

<div class="chapter"></div>

<h3 id="p1ch23" title="XXIII. Depart de Helisenne du lieu ou elle aymoit">Depart
de Helisenne du lieu ou elle
aymoit.<br>
Chapitre. XXIII.</h3>

<div class="c"><img src="images/illu-026.png" alt=""></div>

<p>Peu de temps apres mon mary feist retour au logis :
lequel avoit donné ordre a ses affaires, affin
que je peusse partir le lendemain, dont je fuz incontinent
advertie, &amp; voyant qu’il persistoit en telle deliberation
en grande anxieté &amp; douleur je continuay mes pleurs,
accompaignez de dolentz souspirs, &amp; pour le travail
que je souffroye ne pouoye parler ne rendre voix :
mais seulement avec la veue aux assistentz signifioye
l’extreme douleur que mon triste cueur sentoit. En telles
destresse &amp; amaritude, passay le jour &amp; la nuyct. Le
portier de Phebus de sa venue indice faisoit, quand
par mes damoyselles je fuz advertie &amp; solicitee : affin
de me preparer a la douloureuse departie, a quoy je
ne vouloye aulcunement entendre : mais voyant que
mon mary me perforçoit de ce faire, Apres plusieurs
regretz, en grande &amp; labourieuse peine commençay
a m’appareiller : &amp; n’estois moins dolente que ceulx qui
au dernier supplice sont condemnez. Toutesfoys pour
ne pouoir plus differer, accompaignie de desespoir,
me vins presenter devant mon mary : lequel je trouvay
prest, parquoy sans dilation nous partasmes : &amp; quand
je fuz aux champs, je commençay a regarder le lieu dont
j’estoye partie, &amp; alors toute fondue en larmes avecq
aulcuns souspirs en basse voix commençay a dire.</p>

<div class="chapter"></div>

<h3 id="p1ch24" title="XXIIII. Regretz de Helisenne pour estre transportee en lieu a soy non aggreable">Regretz
de Helisenne pour estre transportee
en lieu a soy non aggreable.<br>
Chapitre. XXIIII.</h3>

<div class="c"><img src="images/illu-027.png" alt=""></div>

<p>O Noble cité si je me contriste de t’eslongner ce
n’est grand merveille : car en toy je laisse mon
cueur, mon ame, ma vie, mon esprit &amp; entiere puissance :
&amp; en ce disant levay mes yeulx au ciel haultain, &amp;
deiz, O cielz stelliferes : O souverain recteur des olimpicques
manoirs : si ton irrevocable deliberation a esté
pour sociale compaignie de l’espece humaine me produyre
en cestuy hemisphere : Pourquoy ne me alienas
tu du grand pouoir de ce fier Cupido. La puissance duquel
cruellement se sent, &amp; point ne se voit. O que bien
heureux sont ceulx, qui de la flambe D’amours sont sequestrez :
mais infelice est, qui sans refrigere &amp; repos
tousjours peine, ard &amp; se consume : comme moy paoure
&amp; miserable, qui de sanglotz &amp; gemissementz incessamment
me repaitz, &amp; suis si agitee &amp; persecutee de
cest embrasement, que non seulement les veines : mais
les joinctures, nerfz, &amp; os si cruellement sont tourmentez,
que ma dolente ame lassee d’estre en ce triste corps
ne desire que la separation : sachant qu’elle ne sçauroit
souffrir peine plus griefve qu’elle sent d’une telle departie :
car jamais Porcia pour Brutus, ne Cornelia pour
Pompee, ne Laodomye pour Prothesilaus, ne la magnanime
royne Carthagienne pour Aeneas, toutes ensemble
tant de dueil ne souffrirent que moy paoure defortunee
je sentz.</p>

<p>En continuant telle douloureuse
complaincte, j’eslongnoys le lieu ou estoit mon desir,
&amp; ignoroys celluy ou mon mary me vouloit conduyre :
mais par sa diligence en peu de jours y parvins. Parvenuz
au lieu qui pour perpetuelle habitation m’estoit
deputé, je veis que c’estoit le lieu qui aultresfoys m’avoit
esté plus plaisant &amp; delectable : parce que c’est ung petit
chasteau situé &amp; assis en ung fort beau lieu, &amp; a tout
a l’entour &amp; circuyt dudict chasteau de petites tournelles,
dont entre les aultres y en a une qui est assez grande
&amp; spacieuse, &amp; est nommé ledict chasteau Cabasus, qui
porte le nom principal du pays et terre de Cabaze. Ceulx
qui ont frequenté ledict pays, en peuent bien avoir ouy
parler. Incontinent que je fuz arrivee, dedans la plus
grosse tour je fuz mise &amp; enfermee, accompaignee seulement
de deux damoyselles : dont l’une estoit fort anticque :
laquelle avoit esté mandee par mon mary, parce
qu’elle m’avoit servy du commencement que je fuz mariee,
&amp; en son service l’avoye trouvee moult fidelle, &amp;
a ceste cause elle fut persuadee de me tenir compaignie,
en luy promettant de la remunerer suffisamment.</p>

<div class="chapter"></div>

<h3 id="p1ch25" title="XXV. Helisenne fut enclose en une tour &amp; eut en sa compaignie seullement deux damoyselles">Helisenne
fut enclose en une tour &amp;
eut en sa compaignie seullement deux
damoyselles.<br>
Chapitre. XXV.</h3>

<div class="c"><img src="images/illu-028.png" alt=""></div>

<p>Depuis que je fuz enclose en ceste tour, qui me
sembloit triste &amp; caligineuse habitation, combien
que aultresfoys m’eust esté plaisant &amp; delectable,
Je continuay mes plainctes &amp; exclamations entremeslees
de plusieurs sanglotz, &amp; aulcunesfoys sans considerer
la presence de mes damoyselles par angoysseuse
raige &amp; extreme douleur, me vouloys escrier mes regrectz
&amp; souspirs, &amp; m’agressoye en telle sorte que ma
doulce voix ne pouoyt avoir yssue de mon dolent
estomach : mais quand je pouoye parler, je recitoye
toutes mes amours depuis le commencement jusques
a la fin, &amp; toutes les parolles que nous avions eu ensemble.
Ce voyant l’ancienne damoyselle, laquelle
estoit tresconstante &amp; moderee, avoit manifeste demonstrance
par signes evidentz, de l’anxieté &amp; douleur,
dont j’estoye oppressee, elle estoit commeue de
compassion, &amp; pour cuyder mitiguer la passion qu’elle
comprenoit estre si puissante me disoit telles parolles.</p>

<div class="chapter"></div>

<h3 id="p1ch26" title="XXVI. Les advertissemens de l’ancienne damoyselle reconfortant Helisenne">Les
advertissemens de l’ancienne
damoyselle reconfortant Helisenne.<br>
Chapitre. XXVI.</h3>

<div class="c"><img src="images/illu-029.png" alt=""></div>

<p>Ma dame, par ce que je puis comprendre par voz
gestes &amp; parolles, lesquelles j’ay bien notees &amp;
distinctement considerees, vous estes oultrageusement
angustiee &amp; travaillee, a l’occasion que Amours a vulneré
vostre cueur tant tendre &amp; delicieux. Je suis certaine
qu’il est bien difficile de resister a la fureur du filz
de Venus, si se n’est du commencement : car qui par longue
espace nourrist Amour lascif en son cueur, a bien
grand peine le peult on expulser, ne refuser les delectables
jeux, a quoy voluntairement on se submect : mais
comme j’ay entendu par voz parolles, Amours n’a encores
riens entreprins sur vostre honneur. Vous debvez
entendre qu’il y a cinq poinctz ou cinq degrez especiaulx
en Amours, C’est assavoir le regard : le baiser, le parler,
l’atouchement &amp; le dernier est le plus desiré, auquel tous
les aultres tendent. Pour finalle resolution, c’est celluy
qui par honnesteté est appelle le don de mercy, J’entendz
bien qu’il n’a tenu a vous, que ne soyez parvenue a ce
dernier, mais la continuelle presence de monsieur vostre
mary vous a empeschee, en sorte que n’avez eu seulement
que le regard &amp; le parler, encores s’estoit en merveilleuse
timeur &amp; crainte, Parquoy vous estes agitee
de regrectz indicibles, a cause que n’esperez jamais parvenir
a voz ferventz &amp; ardentz desirs : parquoy vous
consumez le temps en pleurs &amp; gemissementz, vous increpez
vostre constellation, detestez fortune, &amp; cerchez
la mort, laquelle l’on ne peult souffrir qu’une foys, &amp;
soubz l’imagination de ce que pensez qu’elle est fin de
tous maulx tresaffectueusement la desirez. Et parce que
la fureur domine la raison, ne considerez que telle violente
mort est commencement d’horrible &amp; insupportable
peine, qui perpetuellement dure, &amp; voz passions
amoureuses se peuent terminer &amp; prendre fin, &amp; pour
ce si seulement considerez ce qui sera perpetuel d’avecq
le temporel, vous feriez aultre jugement, &amp; metteriez
peine d’extirper de vostre cueur le venimeux Amour
qui si long temps y a faict residence, lequel vous a obtenebré
les yeulx, en sorte que vous estes eslongnee de
la vraye lumiere de raison : a laquelle il seroit bien temps
de retourner, pour vous liberer des douloureuses anxietez,
qui sont accumulees en vostre triste cueur. Vous
me pourriez respondre, qu’il est bien aisé a dire, &amp; mal
aisé a le mettre en effect, &amp; que l’amour est si fort inseree
&amp; vive en vostre cueur, que pour nulle espece de
tourmentz ne le sçauriez distraire : mais au moins s’il
vous est impossible de vous en desister, souffrez plus
temperement, &amp; ne continuez telles lachrimes &amp; pleurs :
car combien que nature pour pitié nous ait concedé
les larmes, ce n’est pourtant pour en icelles nous consumer :
&amp; pour ce delaissez ces larmes non prouffitables,
qui d’aultre chose ne servent que d’effacer la couleur de
vostre plaisante face, &amp; ne remplissez le ciel &amp; la terre
de clameurs vaines, &amp; ne derompez vostre blanche
poictrine d’enormes coups : mais reservez vostre vie a
meilleur usage, &amp; vivez en esperance, pensant que non
plus que l’on ne peult avoir certitude d’aulcune chose
mondaine advenir, Aussi ne se doibt on desesperer de
perdre esperance d’ung bien advenir. Car en ce mortel
monde nous survient diverses fortunes bonnes &amp; adverses.
Confortez vous doncques par bon advis, esperant
que quelque foys dame fortune vous sera favorable :
&amp; s’il vous est force d’obeyr a Amours, duquel la
puissance vous semble invincible, plus facilement parviendrez
a vostre affectueux desir, en endurant patiemment
qu’en usant de telles inconsultees &amp; inconsiderees
importunitez : &amp; pour ce vous est chose tresurgente
de temperer la ferocité, considerant qu’il vault mieulx
ployer que rompre, &amp; fleschir par obeyssance, qu’estre
desracinee par obstination. Se vous vous monstrez vertueuse,
il est assez croyable &amp; concessible, que monsieur vostre
mary prendra pitié de vous : parquoy ne serez long
temps detenue en ceste tour : &amp; se vous estes libere de
telle calamité, ce ne sera chose impossible d’accomplir
vostre desir : car en amours se trouvent plusieurs actes
secretz &amp; tours ingenieulx, qui les Amantz conduysent
a leur fin desiree. Et encores que ne feussiez delivree, si
ne vous debvriez vous tant contrister que de vous vouloir
priver de vie : mais par le plus subtil moyen que
l’on sçauroit penser &amp; excogiter, vous seroit necessaire
de certiorer vostre amy de vostre malheureuse infortune :
Lequel voyant que pour perseverer en son amour
soustenez vie douloureuse, triste &amp; angoysseuse. S’il a
aupres de luy quelque estincelle de l’amoureuse flamme
retenue, il ne pardonnera a aulcun peril pour vous
delivrer : mais avecq mille tourmentz &amp; insidiations, encores
luy contrariant le ciel, poursuyvra sa haulte entreprinse,
comme estant certain de parvenir a la fruition
du desiré plaisir par luy pretendu. Peult estre qu’il
vous semble difficile, parce que comprenez ceste tour
forte &amp; inaccessible : mais croyez que combien que la
chose soit fatigieuse, si est il possible d’accomplir ce qui
se veult, &amp; que ainsi soit les hystoires nous en font manifestes
demonstrances. N’avez vous veu de Juppiter, lequel
par subtile invention trouva moyen d’avoir jouyssance
de s’amye la belle Danes, combien qu’elle fut enfermee
en une tour merveilleusement forte. Aussi debvez
avoir recordation de Leander, lequel ne craignoit
exposer son corps en dangereux peril de la mer, pour
parvenir au celeste plaisir de recueillir l’amoureux fruict
du jeu D’amour, &amp; pour ce congnoissant qu’amour par
le moyen de sa grande puissance a extirpé toute timeur
&amp; crainte juvenile du cueur des dessus nommez, Vous
vous debvez persuader de croire que vostre amy ne sera
pusillanime non plus que les aultres noz predecesseurs :
car je n’estime que l’espece humaine en son principe
soit si divisee, que ce qui est concede a ung, a ung
aultre ne se puisse accommoder, &amp; pourtant je ne
voys occasion parquoy vous deussiez succumber en
tel desespoir que vous demonstrez estre par voz gestes
&amp; parolles.</p>

<div class="chapter"></div>

<h3 id="p1ch27" title="XXVII. La deliberation de Helisenne apres avoir entendu les remonstrances de l’ancienne damoyselle">La
deliberation de Helisenne apres
avoir entendu les remonstrances de
l’ancienne damoyselle.<br>
Chapitre. XXVII.</h3>

<div class="c"><img src="images/illu-030.png" alt=""></div>

<p>Apres que j’eu bien escouté telles ou semblables remonstrances,
desquelles je prins aulcun confort,
Ma pensee fut trop plus agitee que jamais ne fut nef,
voille ou timon de nocher, entre les procelleurs &amp;
horribles ventz habandonnez. En pensant &amp; meditant
par quelle sorte &amp; maniere, je pourroye certiorer mon
amy de ma doloreuse infortune : mais apres plusieurs
&amp; diverses ymaginations je ne trouvay moyen plus
convenable, que de reduire en ma memoire la piteuse
complainte, que paravant j’avoye de ma main escripte :
laquelle mon mary avoit bruslee par l’impetuosité
de son yre, &amp; me sembla si elle pouoyt estre consignee
entre les mains de mon amy, que cela pourroit estre
cause de mettre fin a mes peines, &amp; donner principe au
vivre joyeulx. Moy estant en telle deliberation, subitement
je donnay commencement a l’œuvre præsente, estimant
que ce me sera tresheureux labeur : &amp; si ceste felicité
m’est concedee qu’elle tumbe entre les mains de mon
amy : je luy prie qu’il ne me vueille frustrer de mon esperee
&amp; attendue suavité, &amp; luy supplie qu’il vueille considerer
que de toutes choses qui sont soubz le ciel il est
copiosité, voire abondance grande, sinon de loyaulx
amys. Et pource qu’il luy seroit impossible (combien
que sa vie fust longue) de recouvrer amy ou amye qu’il
aymast aussi fidelement que moy, il me semble qu’il
seroyt bien cruel, si de mon malheur par luy advenu, il
ne prenoit pitié &amp; commiseration, sachant mon ame
estre en continuelle servitude, ma pensee liee, le corps
vaincu, les membres debiles : lesquelz nul sinon luy secourir
ne me peult, las toutesfoys que je suis plus tourmentee
entre toutes aultres parolles qu’il me dist jamais,
souvent je rememoyre aulcuns motz, qu’une foys
briefvement me prononça, qui furent telz : Ma Dame,
selon ma conception, &amp; par ce que je puis juger par le
changement de la couleur de vostre face : vous estes destituee
de vostre santé : mais si vous me vouliez croyre,
en brief temps vous seroit restituee : car je ne sache medecin
ne Phisicien qui eussent medecines plus aptes a
vous guerir que moy. Ces parolles me dist il en soubzriant
doulcement : dont il me souviendra toute ma vie :
car combien qu’elles fussent proferees par maniere de
recreation : si estoyent elles veritables : car c’est celluy
qui au meillieu de la grand mer Occeane me seroyt
pays ferme : dedans les perilz, indubitable asseurance, dedans
le feu tressuave refrigeration : en la paoureté extreme,
richesse : &amp; en maladie profonde, santé : car si je
l’avoye, ce me seroit eternel contentement pour ne sçavoir
oultre luy aulcune chose desirer. Et si ceste beatitude
m’estoit concedee : alors en consolee lyesse luy racompteroye
toutes mes peines &amp; travaulx : &amp; ce qui
m’a esté triste &amp; ennuyeulx a souffrir, a luy reciter me
seroit felice. Las si j’avois l’ingenieux art de Dedalus, ou
les enchantemens de Medee, en grand promptitude avec
aelles legieres seroye transmigree ou lieu ou je le
penseroye trouver. Mais quand je considere qu’il est
impossible que jamais je le voye, ne luy moy, s’il ne s’esvertue
par ung magnanime courage de me jecter de
ceste captivité, &amp; pour ultime recours, j’exore &amp; prie
le seigneur Cupido, qu’avecq toutes ses forces
vueille esmouvoir son cueur pour ne
souffrir le nombre de ses adorans
diminuer : &amp; soubz ceste esperance
de l’exaudition de ma priere,
je imposeray fin a ma
doloreuse complainte,
vous priant
mes dames
que vueillez
considerer
quel est ou peult
estre mon mal, moy
estant prisonniere en la
fleur de ma jeunesse.</p>

<div class="chapter"></div>

<h3 id="p1ch28" title="XXVIII. Conclusion du livre">Conclusion du livre.<br>
Chapitre. XXVIII.</h3>

<div class="c"><img src="images/illu-031.png" alt=""></div>

<p>Trescheres &amp; honnorees Dames, admiration aulcune
voz chastes cueurs demouve, en considerant
dont me procede la hardiesse de me ingerer d’intituler
l’œuvre presente, faisant mention D’amours impudicques,
ce que selon l’opinion d’aulcunes dames timides
se pourra juger plus digne d’estre conservé en profonde
silence, que d’estre publié ne vulgarisé : mais si bien
sçavez avecq quelle force Amour m’a contraincte &amp;
parforcee, de nulles je ne seroys increpee, &amp; avecq ce
(comme j’ay predict,) &amp; ayant par plusieurs foys laissé
&amp; infaicte la plume, l’affectueulx desir que j’ay envers
vous, mes nobles dames a esté occasion que je me suis
evertuee de vous declarer le tout, sans riens reserver :
car par l’experience de ma furieuse follie, vous puis adviser
&amp; donner conseil qui vous sera utile &amp; proffitable
pour de tel embrasement vous conserver. Bien suis
certaine que ceste mienne petite œuvre se trouvera de
rude &amp; obnubilé esperit, au respect de celles que pouez
avoir leu, qui sont composees par les orateurs &amp;
Hystoriographes, lesquelz par la sublimité de leurs entendementz
composent livres, dont les matieres ne sont
moins jocundes que difficiles &amp; ardues : mais en cela
me doibt servir d’excuse, que nostre condition fœminine
n’est tant scientifique que naturellement sont les
hommes. Et encores ne suis ny ne veulx estre si presumptueuse
que j’estime superer, ne seulement a apparier
aulcunes Dames en science de literature : car comme
je croys il y en a qui sont de si hault esperit douees,
qu’elles composeroient en langaige trop plus elegant,
qui rendroit (aux benevolles Lecteurs) l’œuvre plus
acceptable. Mais si mon debile sçavoir est cause qu’il
n’est en langaige plus aorné &amp; modeste, a luy se doibt
attribuer la faulte, &amp; non au deffault de mon vouloir
&amp; aspirant desir, comme celle qui totallement est studieuse
&amp; affectee pour vous faire congnoistre mon affection.
Et pour ce (mes Dames) je supplie &amp; requiers
L’altitonant plasmateur qu’il vous octroye a toutes la
continence de Penelope, le conseil de Thetis, la modestie
D’argia, la constance de Dido, la pudicité de Lucrece,
la sobrieté &amp; espargne Illarité de Glandia,
affin que par les moyens de ces dons de
grace puissiez demourer franchez
&amp; liberes, sans que succumbez
en semblables inconveniens.</p>


<p class="c gap" lang="la" xml:lang="la">FINIS.</p>

<div class="chapter"></div>
<h2 class="nobreak" title="La seconde partie">&nbsp;</h2>

<div class="c"><img src="images/illu-032.png" alt=""></div>
<div class="break"></div>
<p class="c top2em large"><span class="xlarge">La seconde partie</span><br>
des Angoysses douloureuses qui<br>
procedent D’amours. Composee<br>
par Dame Helisenne<br>
parlant en la personne<br>
de son amy<br>
Guenelic.</p>

<p class="c xlarge">De Crenne.</p>

<div class="chapter"></div>

<h3 id="p2ch0">A toutes nobles &amp; vertueuses Dames
Helisenne humble salut D.</h3>

<div class="c"><img src="images/illu-033.png" alt=""></div>

<p>Apres vous avoir exhibé (mes Dames benevoles)
les vehementes passions que Amour venerienne
peult es tendres &amp; delicieux cueurs des amoureuses dames
causer, il m’est prins vouloir de vous narrer &amp; reciter
les calamitez &amp; extremes miseres, que par indiscretement
aymer les jeunes hommes peuent souffrir.
Et je estant en ceste meditation occupee, est survenue
en ma memoyre encore aultre occasion, qui plus fort
me stimule a appareiller ma tremblante &amp; debile main,
pour reprendre la plume derelinquee : car vous debvez
croyre que d’ung aspirant desir, suis excitee de divulguer
&amp; manifester aulcunes œuvres belliqueuses &amp;
louables entreprinses, que par la lecture de ce mien petit
livre vous seront declarees avoyr esté avec vertu &amp;
magnanimité de cueur accomplyes : ce que j’espere estre
de grand utilité : car nous lisons que l’altissime Alexandre
assiduellement se delectoit aux lectures de l’iliade
du prince des Poetes Homere, tellement que plusieurs
foys par tediation de la continuelle estude, l’insidieux
someil luy survenoit, parquoy l’on peult comprendre
que a ceste assiduité de lire, l’instigoit l’efficace &amp; esmotion
a chevalerie, que les choses par escript redigees luy pouoyent
causer. Et a raison de ce, j’ay indubitable foy que
l’œuvre presente excitera (non seulement les gentilz
hommes modernes) au marcial exercice : mais pour
l’advenir stimulera la posterité future d’estre vrays imitateurs
d’icelluy : ce que par moy distinctement consideré,
me faict trouver les peines de ce mien petit labeur
assez legieres. Mais je doubte que aulcuns de vous admiration
ne prennent de ce que le mien Guenelic (que
j’ay nommé en mes angoysses homme de basse condition)
se seroyt ainsi adonné a l’art militaire, &amp; pour ceste
cause vous veulx donner intelligible certitude de
l’occasion pour quoy je l’ay dict (qui n’est aultre) que
pource qu’il n’estoyt egal a moy qui avoye en ma possession
plusieurs chateaulx, terres &amp; seigneuries, en sorte
que j’estoys habondante &amp; tresaffluente en biens (au
moins se richesses se peuvent ainsi nommer) non pourtant
ne me veulx extoller, pour diminuer l’honneur de
celluy : lequel depuis ce temps par ces œuvres dignes de
louenges en a assez merité. Et pour ce, vous ay bien voulu
rememorer les motz predictz, ensemble l’occasion,
vous persuadant de croire que parce que (je n’entendz
point qu’il ne fut noble) toutesfoys paoure gentil homme
estoyt : mais ses vertus l’ont exalté, qui est bien le
contraire de ceulx qui sont sublimes &amp; eslevez par les
dons &amp; biens de fortune, lesquelz par pusillanimité de
cueur eulz mesmes se despriment, qui les rend dignes
de extreme vituperation, &amp; tresinfelices sont d’estre
conservez en vie, depuis estre ainsi adnichilez : car
plus utile seroyt mourir a honneur, que vivre a honte :
parquoy heureux est celluy qui avec louenge &amp; renommee
de ce monde se depart, &amp; telle mort glorieuse
se doyt estimer, &amp; cela dis je pour Guenelic, &amp; le vertueulx
Quezinstra, desquelz j’espere estre telle la perseverance
de leurs vertus, que par mort leur splendide
renommee ne se pourra obnubiler, qui me seroyt cause
de quelque letification, n’estoit que les anxietez dedans
mon amoureux cueur latitees ne desirent d’estre
accompaignees d’aulcunes consolations : &amp; pourtant
quand aultre chose ne puis faire, me suis mise a excogiter
&amp; chercher en la sublimité &amp; infinité de ma pensee,
rememorant toutes mes preterites douleurs, &amp; estant
en telles occupations mentalles, m’est souvenu que par
plusieurs foys ay escript dedans mes angoysses, des importunitez
&amp; detractions de Guenelic, parquoy (selon
que puis concepvoir) aulcuns pourroyent trouver
estrange que luy ayant ainsi detracté, eust puis apres
enduré tant de fatigues pour sa Dame retrouver, et me
pourriez dire que ce n’est la coustume d’ung cordial amy,
non seulement de mal dire, mais aussy de ouyr de
sa Dame mal parler : car le vray naturel de ceulx qui
bien ayment, est de servir, louer &amp; obeir : &amp; pour ce
pourriez estimer l’amour de Guenelic petite, toutesfoys
si vous avez recente memoire de mes escriptz, &amp;
que bien les considerez, vous congnoystrez par yceulx
que jamais je n’euz certitude de verité des rappors que
l’on me faisoyt : parquoy je croy &amp; vous le debvez aussi
presupposer, que c’estoyent faulx delateurs qui luy ont
telle faulte composee : bien est vray que par son indiscretion
d’impatience accompaignee : il a esté cause de tres
grand mal, dont depuis il a eu congnoyssance, se repentant
de sa petite consideration, comme vous pourrez
voyr par ses angoysses : &amp; ne vous esmerveillez si en
icelle vous voyez des peines indicibles qu’il a souffert
en s’efforçant de parvenir a la fruition D’amours : car telle
est l’humaine virile condition, que durant le temps
qu’ilz n’ont encore jouy de la chose aymee, ilz ne pardonnent
a aulcuns perilz, puis que c’est pour parvenir
d’avoir de leurs desirs contentement, comme
vous aultres jeunes hommes le sçavez :
&amp; sur ce propos imposeray fin a mon
Epistre, en exorant la clemence
divine, qu’elle me vueille liberer
de toute perturbation
d’esperit, affin de
bien achever l’œuvre
presente.</p>

<div class="chapter"></div>

<p class="c large">LA SECONDE PARTIE<br>
<span class="small">DES ANGOISSES DOULOUREUSES</span><br>
composees par Dame Helisenne,<br>
parlant en la personne<br>
de son amy Guenelic :</p>

<h3 id="p2ch1" title="I. Ou sont relatees les angoisses dudict Guenelic">Ou
sont relatees les angoisses
dudict Guenelic.<br>
Chapitre. I.</h3>

<div class="c"><img src="images/illu-034.png" alt=""></div>

<p>Combien qu’il soit croyable &amp; concessible, que
par enucleer &amp; declarer les Angoisses &amp; douleurs
souffertes, elles se peuvent mitiguer &amp; temperer,
toutesfoys je n’espere que par le relater de mes anxietez
douloureuses me soit imparty aulcune diminution
de travail : &amp; aussy a ceste intention, je n’ay donné principe
a l’œuvre presente : mais seulement pour exhorter
tous jeunes jouvenceaulx d’eviter l’insupportable
charge D’amours, (au moins s’ilz ne se veullent regir &amp;
gouverner soubz l’empire &amp; seigneurie de Cupido) en
observant les coustumes que le vray amoureux doibt
avoir : Lesquelles sont d’estre magnanime, modeste, secret,
soliciteux &amp; perseverant, &amp; de tout accident patient,
&amp; non point superbe, difficile ne obstiné. Mais
doulx, flexible &amp; obeissant, selon les occurrences, affin
de ne succumber en telle extremité, ou par deffault de
telles perfections, on peult estre reduict. Helas moy
paouvre miserable, qui trop tart congnoys mon imprudence
&amp; inconstance, je n’ay juste cause de me plaindre
D’amours, combien que l’excessive douleur (dont
continuellement je suis angustié &amp; adoloré) en procede,
non par le deffault de ma dame, mais par ma follye
&amp; indiscretion. Ceste mienne consideration me cause
tant d’anxietez &amp; tristesses, que ma langoureuse vie
m’est plus acerbe que une cruelle &amp; violente mort,
pour les afflictions dont ma douloureuse ame est continuellement
agitee. Mais toutesfoys bien que le declarer
de mes peines intolerables ne se puissent narrer
sans augmentation de douleur, si me veulx je efforcer
de le rediger par escript : Considerant que ce dont je
veulx faire le recit, est digne de perpetuelle memoire.
Et pourtant je veulx obsecrer &amp; supplier l’altitonant
plasmateur, de me faire ceste grace de bien vous sçavoir
escripre &amp; exhiber l’œuvre presente.</p>

<p>Au temps que le filz de yperion faisant son cours
parmy le zodiacque, eust tant sejourné es parties meridionalles,
qu’il attaignit la queue des poissons, &amp; donnoit
principe a retourner les frains de ses nobles chevaulx
vers nostre climat &amp; hemisphere, et se preparoit le temps delicieulx
&amp; moderé, La gentile Philomena encores memorative
de la villaine opprobre &amp; injure en elle commise,
par le faulx traditeur Terenes, recommence ses souspirantes
&amp; armonieuses querelles. Et le pervers &amp; furieux
Mavors monté dessus son impetueux curre, stimule
tous nobles cueurs au marcial exercice. Moy estant
en ma florissante jeunesse, aagé de vingt &amp; deux ans,
j’estoye en varieté de pensee, en vacillant par plusieurs
foys pour ne sçavoir bien discerner, lequel me seroit
plus utile de m’occuper a l’art militaire, ou de continuer
l’œuvre literaire, a laquelle j’avoye donné commencement
pour parvenir de m’exalter jusques au siege de
Minerve. A l’heure je n’avoye encores sentu en ma jeune
pensee l’ardente flamme d’amours. Je ygnoroye ou la
vie des miserables amans se consiste. Je ne sçavoye quelz
embrasemens ont accoustumé de sentir ceulx qui de
Venus &amp; Cupido, font leur Dieu en terre : laquelle ardeur
m’a depuis avecq si grande vehemence aggressé,
que j’estime que nul palus, fleuves, torrentz, &amp; tout ce
qui est apte a refrigeration, ne pourroit l’inextinguible
chaleur refrigerer. Helas j’estoys encores franc &amp; libere,
&amp; n’entendoye seulement que a mes lucratives &amp;
honnorables affaires, quant amours (je ne sçay pour
quelle occasion) me vulnera le cueur d’une sagette, ou
flesche dont aultresfoys fut navré Phebus : &amp; ce me advint
par le seul regard d’une dame, qui me insidia &amp;
lya pour jusques aux cendres me retenir captif. Je m’efforçay
du principe de vouloir resister, ce qui ne fut a
mon pouoir &amp; faculté. Quoy voyant delaissay toute
esperance de m’en pouoir desister, &amp; commençay a considerer
la qualité de ceste dame : en laquelle, je comprins
estre la beaulté de la grecque Helene, de Estolle
la romaine majesté, la gravité de Marcia, la modestie
de Argia, la facetieuse elegance de Julia, la pytié de Antigone,
la fervente tolerance de Hisicratea, la doulce
urbanité de Cicilia, &amp; la haulte celsitude de Livia. Apres
avoir consideré toutes ces choses, l’amour croissoit
&amp; augmentoit, &amp; avec si grande vehemence me possedoit
&amp; seigneurioit, que mon esperit ne la pouoit soubstenir,
Car il sembloit que le feu d’amours feust allumé
par toutes mes puissances.</p>

<p>Moy estant ainsi vaincu, lié &amp; conclavé, je commençay
a mediter &amp; rememorer les amours de plusieurs :
lesquelz a telz embrasemens n’ont peu resister : &amp; survint
en ma pensee le pasteur Troyen, qui tant a son
desadvantage veit Citharee. Puis comparut en ma memoyre
le fort Achilles lequel estoit invulnerable, parce
que sa mere la deesse Thetis l’avoit plongé en l’ung
des fleuves infernaulx, appellé Styx. Mais pour ce ne
peult evader qu’il ne feust attainct de la doree sagette
de Cupido. Apres me vint souvenir de plusieurs aultres,
comme Hannibal, Certorius, Demetrius, &amp; Philippe
de Macedoine. Apres je consideray avecq quelle
force amour a superé Aristote, Platon &amp; Virgile, lesquelz
nonobstant leurs sciences ont esté subjuguez de
l’invincible puissance D’amours.</p>

<p>Apres avoir distinctement recogité toutes ces choses,
j’euz ferme propos, &amp; irrevocable deliberation de
me rendre obeyssant, &amp; lors je licenciay de moy toutes
aultres cures &amp; solicitudes, pour incliner mon entendement
a ses pueriles excercices, que la juvenile
aage a de coustume user : assavoir, sonner, chanter &amp;
saulter. En semblables actes la vie, la renommee, le
temps &amp; la faculté consumoye, &amp; en telles vanitez je
me letifioye, &amp; me prestoit amour port &amp; faveur, en
sorte que apres aulcunes lettres receues tant d’une part
que d’aultre, &amp; aussi avoir parlé quelque foys, ne restoit
aultre chose que le temps opportun, &amp; le lieu commode,
pour accomplir les affectueux &amp; ferventz desirs :
mais pource qu’elle estoit mariee, estoit chose difficile,
qui fut occasion que je commençay a me attedier &amp;
ennuyer.</p>

<div class="chapter"></div>

<h3 id="p2ch2" title="II. Deux amys qui descouvrent les secretz de leurs amours l’ung a l’autre">Deux
amys qui descouvrent les secretz
de leurs amours l’ung a l’autre.<br>
Chapitre. II.</h3>

<div class="c"><img src="images/illu-035.png" alt=""></div>

<p>Desja deux foys avoit Phebus le zodiacque enluminé,
depuis que m’estoye laissé superer par le
filz de Venus, &amp; pour ce, comme fastidié de tant de vaines
sollicitudes, par impatience : Je commençay a increper
ma dame, luy attribuant le vice d’ingratitude. Non
obstant je continuoye ma poursuyte, en sorte que par
mon inconstance, je donnay manifeste demonstrance
a son mary de la chose ou je pretendoye. Quoy voyant
sans dilation il la feit absenter, comme il est bien
amplement exhibé au premier livre de ses angoisses.</p>

<p>Je fuz long temps depuis son partement sans en
estre certioré, parquoy fort esmerveillé estoye de ce
que ne la veoye plus. Je m’en devisoye souvent avec
ung mien fidelle compaignon, le nom duquel estoit
Quezinstra, &amp; estoit extrait de noble &amp; tresanticque
generosité, &amp; des son enfance avoit esté instruict a l’art
militaire : &amp; en ce ne demonstroit degenerant de ses
progeniteurs. Mais Fortune qui le plus souvent les
mauvays exalte, &amp; les bons deprime, luy avoit esté cruelle
ennemye : car de la maison paternelle avoit esté expulsé,
&amp; ce qui en fut occasion, fut par sa souveraine
beaulté, parce que sa marastre en fut d’ung tel desir attaincte,
que contraincte luy fut de l’inciter &amp; prier qu’il
voulust accomplir son vouloir luxurieuz &amp; inceste, a
quoy il ne se voulut consentir : car pour l’honneur &amp;
reverence de son pere il avoit vergongne des objections
&amp; persuasions qu’elle continuoyt. Mais quand
la jeune dame se veit par plusieurs fois reffusee, elle
commença a convertir amour en mortelle hayne, parquoy
elle conspira pour le faire totalement exiler, en
faisant piteuses complainctes a son mary : disant que
son filz avoit voulu son honneste pudicité violer, &amp;
pour ce il fut banny &amp; expulsé comme furent pour
semblables causes Hippolyte, &amp; Bellophoron. Mais je
vous veulx exprimer dont procedoit la fidelissime amytié
qui estoit observee entre nous, qui fut a l’occasion
que le premier jour que je fus surprins d’amours,
comme je me pourmenoye en ung petit boys pres
de nostre cité, nous nous rencontrasmes &amp; prismes
congnoissance l’ung a l’aultre, en narrant chascun de
nous les causes de noz anxietez : &amp; pource qu’il me feut
advis qu’il precedoit tous aultres (que jamais j’eusse
veu) en discretion &amp; prudence, Je luy feiz offre de tant
de petit de biens que en ma faculté j’avoye, pour a sa
voulenté en pouoir disposer, dont grandement me remercia.
Et en telles devises entrasmes en la cité, laquelle
Quezinstra trouva plaisante &amp; delectable, parquoy
il delibera d’y faire sa residence, ce qu’il feist. Et pource
que journellement conversions ensemble, ma coustume
estoit de luy reciter toutes mes fortunes, bonnes &amp;
adverses, qui au service d’amours me survenoient : &amp;
luy qui estoit jeune d’aage, &amp; anticque de sens, me conseilloit
tousjours de me desister de telle sollicitude &amp;
soing trop puerile, en me exhortant d’exercer œuvres
viriles &amp; de louenges dignes. Ung jour entre les aultres,
(comme il me faisoit aulcunes remonstrances)
mon acerbe fortune permist de sçavoir ce dont continuellement
je m’enqueroye : c’estoit de l’occasion de la
privation de la veue de ma treschere dame Helisenne.
Car par l’ung de mes serviteurs, de son absence je
fuz adverty.</p>

<p>En la saison que les arbres se despouillent de leurs verdissantes
beaultez, Vulturnus le froid vent venant de
Septentrion, estoit annonciateur de l’ivernalle froidure :
&amp; son compaignon Boreas congeloit la liquidité
des fleuves decourans, &amp; les transformoit en cristal immobile.
Alors les tristes nouvelles me furent exhibees :
ce fut de la douloureuse transmigration de celle qui estoit
de moy souveraine imperatrice. Helas quand si acerbes
parolles me furent prononcees, en si grande terreur
m’entrerent dedans l’entendement, que peu s’en faillit
que ne tombasse mort : &amp; n’eust esté que ce mien parfaict
&amp; fidelle compaignon en ma presence assistoit, je
feusse subcombé en quelque inconvenient irrecuperable :
mais pource que par la mutation de ma couleur,
l’extreme travail que je souffroye avoit comprins : Il se
monstra diligent de me secourir, toutesfoys je ne differay
en sa presence de me plaindre &amp; lamenter, &amp; commençay
a dire ainsi.</p>

<p>O aveuglee &amp; instable fortune insidiatrice de tout
bon entendement, fabricatrice de tous dolz &amp; frauldes,
je voys apertement que par tes subtiles inventions :
ingenieusement tu m’as privé de la veue de celle sans laquelle
impossible me sera de vivre. Las je ne sçay si les
dieux sont irritez contre moy, Et quand pour vindication
t’eussent permis de user de crudelité en ma personne, toutesfoys
je suys ignorant quelle pourroit estre l’occasion.</p>

<p>O souverain Juppiter, je ne suis celluy qui a ton sacré
royaulme avec les geans mis le siege.</p>

<p>O Saturne, ce ne fut pas moy qui de ton paternel
royaulme te exhereda.</p>

<p>O Titan, je ne suis celluy qui de vostre droit hereditaire
vous priva.</p>

<p>O belle Venus, ce ne fut pas moy qui les artificielles
retz, au prejudice de toy &amp; de Mars fabrica.</p>

<p>O tresillustre illuminateur de l’universel monde Apollo : je
ne suis celluy qui ton filz Phaeton fulmina.</p>

<p>O Mercure, je ne fuz oncques insidiateur a nul de
telz conseilz.</p>

<p>O Phebé, en tes longues amours jamais ne te troublay.</p>

<p>O Juno &amp; Pallas, je ne suis celluy qui le jugement de
la pomme contentieuse, en deteriorant voz divines
beaultez prononça.</p>

<p>O custodes infernaulx, contre vous au grand Alcides,
ne a ses loyaulx compaignons ne prestay faveur, pour
de vostre regne vous spolier.</p>

<p>Helas donc pourquoy si cruellement suis je angustié ?
ne pour quelle occasion conspirez vous contre moy ?
helas par si grand rage le cueur me consomme, que je
ne desire que la fin de ma miserable vie.</p>

<p>O Lachesis, Cloto, &amp; Atropos dissipatrices de tous
humains, venez a moy qui tant vous desire.</p>

<p>O umbres sans honneur de sepulture.</p>

<p>O esperitz damnez, pourquoy pour me ruyner n’entrez
vous dedans mon corps ?</p>

<p>O souverain Dieu Juppiter, je te supplye que de ta
main puissante par tes legeres sagettes me faces fulminer,
ou s’il est possible de me faire finer encores par plus
horribles tourmens.</p>

<p>Je prie tous les Dieux celestes, silvestres &amp; montanicques,
que sans dilation vueillent imposer fin a ma douloureuse
&amp; penible vie. Et en proferant telles ou semblables
parolles, s’ensuivoyent larmes plus chauldes
que la flamme du mont de Etna, &amp; estoye par ire &amp;
douleur si aguillonné, qu’il fut impossible de plus sçavoir
aulcunes parolles proferer. Quand Quezinstra
veit que en telle extremité j’estoye reduict, benignement
me voulut reconforter, &amp; a telles parolles il donna
commencement. Trescher amy, voz angoysseuses
douleurs me font succomber en une extreme tristesse,
&amp; encores plus me desplairoit si du principe ne me feusse
efforcé par continuelles simulations, vous pensant
desmouvoir de vous adonner a tant tristes coustumes,
lesquelles une foys en l’homme plantees, non sans grande
difficulté, ne se peuent extirper ne abolir : Car cest
appetit sensuel, est une infirmité incurable, de laquelle
nayssent oblivion de Dieu &amp; de soymesmes, perdition
de temps, diminution d’honneur, discordables contentions,
emulations, envies, detractions, exilz, homicides,
destruction de corps, &amp; damnation de l’ame, &amp; en la
fin nul fruict n’en vient, comme presentement le pouez
congnoistre. Toutesfoys ne vous en pouez desister, a
l’occasion que long temps avez plus suivy vostre inutile
volenté, que la raison. Et pour ce estes totalement
disposé de persister. Mais si debvez vous considerer que
folle &amp; non saine est la solicitude ou esperance ne se
peult promettre, vous voyez que par vostre inconstance,
&amp; pour n’avoir poursuivy par moyens conveniens,
vous estes occasion de la transmigration de vostre dame,
&amp; si estes ignorant du lieu de sa residence. Comment
doncques sera il possible (puis qu’il y a deffault de l’object)
de parvenir a ce que si affectueusement desirez ? certes
je n’espere aulcun remede en vostre cas, sinon que
par bonne discretion mettez peine de mitiger vostre
fureur, &amp; ne soyez du nombre d’aulcuns hommes, lesquelz
sont si melencolicques &amp; dedaigneux, que quand
les choses ne viennent selon leurs desirs, subitement veulent
mourir, qui est evidente demonstrance qu’ilz sont
submergez en leurs lascivitez, &amp; pour ce sont si impatientz
&amp; importuns, &amp; le plus souvent pource que de
raison sont alienez. La faulte qui leur doit estre attribuee
ilz l’adaptent a fortune ou a amours : lequel par
ignorance ilz estiment ung Dieu.</p>

<p>O combien sont detestables ceulx qui si presumptueusement
attribuent divinité a ceste effrenee libidinosité,
qui de tous espritz prudens debveroit estre contempnee :
&amp; pour ce necessairement vous fault mettre peine de
vous reduire, &amp; retirer les yeulx de vostre tenebreuse
pensee, de l’inicque amour qui tant l’a occupee, &amp; prenez
mon amyable record en usant le contraire de ce que le
cueur vous stimule. Pour troys choses est l’homme faict
subject : ou par nature, ou par education, ou par discipline,
aulcunesfoys de vice, &amp; aulcunesfoys de vertu.
Faictes doncques demonstrance que par aulcunes d’icelles,
vous ne soiez esclave de vices, &amp; ne permettez que
ung triste accident adnichile les dons de graces, desquelz
Dieu &amp; nature vous ont doué.</p>

<p>Apres que j’euz escouté telles remonstrances (dont l’elegante
&amp; doulce prononciation, excedoit celle qui jadis
distilla de la melliflue bouche du treseloquent Nestor)
ainsi commençay a dire.</p>

<p>Quezinstra comme ainsi soyt que par raisons assez
persuadentes vous efforcez de confondre &amp; dissiper la
puissance D’amours, laquelle est si grande que suffisamment
ne la pourroit descripre toute la congregation de
Pernase : vous pouez avoyr leu les histoires tant anticques
que modernes : lesquelles font mention de plusieurs
tant hommes, que femmes ensemble enchesnez,
qui ont deliberé de eulx deslier, ce que n’ont peu faire,
Mais par ceste passion sont mors comme Dido &amp; Phyllis :
lesquelles par amour violentement leurs vies finerent,
comme prochainement se terminera la mienne :
car par naturelle inclination contrainct je suis d’aymer
chose gentille, honneste, &amp; belle, comme est ma
dame. Et plustost que de mon entreprinse laisser, me exposeroye
a plus grand peril que ne fist Theseus D’athene,
en domptant le monstre Minotaurus, ou que ne fist Jason
a la conqueste de la riche toyson. Car je suis le defortuné
qui tresaffectueusement la mort desire, qui me seroit liberatrice
de mes peines &amp; insupportables travaulx. Helas
office de pitié auroit esté, si ma mere genitrice eust
usé envers moy comme firent Progne ou Medee a leurs
enfans : car le consumer languir par semblable passion,
m’est trop oultrageusement acerbe.</p>

<p>Ce pendant que proferoye telles parolles, par plus
grande yre me frapoye, &amp; desrompoye mes cheveulx
plus que ne faisoit Agamenon : lequel par furieuse douleur
sa belle perrucque dilaceroit &amp; rompoit : &amp; a l’heure
le mien compaignon s’efforçoit de me dire plusieurs
parolles de confort, &amp; entre aultres choses me disoit.</p>

<p>Guenelic je vous prie que par icelle amytié que m’avez
tousjours porté, que vueillez vostre infortune avec
deue esgalité tolerer &amp; soubstenir, sans vouloir resembler
a Marc Antoine &amp; Neron Empereurs, ne aussy a
Niobé &amp; Arthemisie : lesquelz par leurs lascivitez abbregerent
leurs vies, sans apprendre la vertu de vraye patience.
Bien suis certain, que par la vehemence d’amours
estes fort angustié : car tant plus ceste amour se trouve
en ung subject plus ingenieulx &amp; delicat, Plus griefvement
le moleste, exagite &amp; trouble. Et puis que evidemment
je congnois, que pour perpetuel mancipe du seigneur
Cupido vous estes dedié : Ce vous seroit chose
tresurgente par l’exemple de Assuerus vous deslier d’ung
neu, &amp; vous lier en ung aultre, comme ledict Assuerus
se sequestra de l’amour de Vasti, par le moyen de
la belle &amp; gracieuse Hester. D’aultre remede ne y a a vostre
acerbe douleur, &amp; aultrement vous seroit intolerable.
Mais comme recite Aristote, que par la diversion d’ung fleuve,
qui s’espand en plusieurs russeaulx, l’ung se diminue
pour l’autre, &amp; les derniers appetissent &amp; deseschent les
premiers : semblablement de plusieurs voluntez accumulees,
les dernieres font oublier les premieres. Vous
sçavez que en ceste cité y a grand nombres de belles dames
disposees a aymer &amp; a estre aymees. Disposez vous
doncques de vous conformer au vouloir de quelque
belle dame : laquelle facilement se submettera a vostre plaisir,
tant a l’occasion de vostre beaulté, que de vostre florissante
jeunesse. Et par ce moyen de l’aultre Dame vostre
liberté retirez.</p>

<p>Ainsi comme Quezinstra me
persuadoyt de me divertir de l’amour de ma chere Dame,
en grand promptitude je m’efforçay de confondre ses
dictz par exemple efficacieuse, &amp; luy dis.</p>

<p>Quezinstra
je suis certain &amp; la verité est telle, que ung arbre
transplanté le plus souvent deseiche, pourtant que a chascun
est le plus naturel la terre de sa premiere semence,
que une aultre estrange &amp; incongneue. J’ay une foys
mis mon cueur en ceste Dame avec si grande ferveur,
que ne le puis ne le veulx distraire, pource que ne seroit
chose honneste, licite ne concessible de permuer
mes amours, veu &amp; consideré que la mienne Dame est
tant accomplie en dons de grace &amp; de nature, que nulle
ne se retrouve a elle equiparable. Et pour ce je prie le
souverain des Dieux Juppiter, que son ire me confonde,
ou que le frere &amp; la seur, filz &amp; fille de Lathone, de
leurs splendeurs me privent, ou que les fœtides &amp; puantes
Harpyes par leurs infections stercoralles puissent infecter
le lieu de mon habitation, ou que mon corps soit
escartelé (comme fut celluy de Hippolyte) plustost
que je soye si facile a me pouoir divertir ne diviser mon
cueur en divers lieux. Et pourtant je vous supplie,
que plus ne me vueillez insister au contraire, vous priant
avoir recordation de nostre vraye amitié, affin que de
vostre conseil &amp; ayde ne me vueillez deffaillir presentement.
J’ay certaines intelligences que amour est une essence :
a la fruition de laquelle, par travaulx fatigues tolerances
&amp; douleurs insupportables se parvient. Et pour ce
j’ay ferme propos de ne pardonner a aulcun peril. Je
veulx cercher tous pays habitables, en surmontant de
Ulixez les peregrinations, pour ma dame retrouver, considerant
que a gens diligens &amp; soliciteux, toutes choses
sont deues. Hercules, Theseus, Pyrithous, Eneas, &amp; Orpheus
descendirent aux enfers, pour satisfaire a leurs aspirantz
desirs : je ne suis moins desirant qu’ilz estoyent. Et
pour ce je ne doubte riens : car l’ingenieusité faict l’homme
hardy, &amp; si n’est riens que amours ne puisse faire. Quand
j’euz imposé fin a mon propos, Quezinstra donna principe
a son parler &amp; dit ainsi.</p>

<p>Guenelic je sçay bien,
que a cueur totallement disposé, castigation, priere ne conseil,
ne peuvent valoir : &amp; pource que j’ay manifeste evidence,
que de mes exhortations l’operation en est vaine, jamais plus
ne vous en parleray, &amp; me veulx deliberer, d’autant qu’il
sera en ma faculté, vous prester ayde : car je vous porte
si grande amytié, que de moy pouez disposer, comme de celluy
qui est plus vostre que mien. Mais toutesfoys de cercher
tant de païs que avez deliberé, sera chose fort penible &amp; difficile,
&amp; encore si bien considerez, pour le present ne se
pourroit faire, a l’occasion que le temps n’est a ce disposé : car
necessairement fault attendre que l’hyvernalle froydure soit
passee, affin que la ferocité de Eolus se mitigue : car aulcunesfoys
par imprudence on est occasion de se nuyre. Le
prince des poetes Homere louoit Enee, pour sa science
de craincte : car ce n’est moindre vertu le fouyr, que est
le demourer, (quand le temps ainsi le conseille.) Et pour
ce patiemment vous fault attendre l’opportunité du temps :
&amp; ce pendant pour vous consoler &amp; aulcunement letifier,
souventesfoys la doulce memoyre de Helisenne raconterons.</p>

<p>Ouyes les parolles de diverses pensees
&amp; imaginations, fut mon entendement occupé, mais aulcunement
me reconfortoye de la promesse par Quezinstra
a moy faicte. Et a l’heure en larmoyant luy dis.
O mon doulx amy les parolles de confort que me avez
dictes, me sont occasion de temperer mon angoysseuse
douleur. Car pource que je cognois la purité de vostre
amour, &amp; l’integrité de vostre noble cueur : par longue
experience, Je suis certain, que je ne trouveray les parolles
des effectz dissemblables : parquoy &amp; vif &amp; mort
demeureray vostre debiteur. Ceste vostre discrete consideration
de verité accompaignee, me rend facile a attendre
patiemment le temps opportun.</p>

<div class="chapter"></div>

<h3 id="p2ch3" title="III. Rencontre de brigans sur le chemin, &amp; de leur deffaicte">Rencontre
de brigans sur le chemin,
&amp; de leur deffaicte.<br>
Chapitre. III.</h3>

<div class="c"><img src="images/illu-036.png" alt=""></div>

<p>En tel propos passasmes ce jour, &amp; tousjours depuis
je souffris plus temperement. Mais par innumerables
foys je priay Apollo en disant.</p>

<p>O Apollo si aulcune souvenance du gentil laurier encore
te reste, je te supplie que en plus grande promptitude
veuilles faire ton cours. Puis apres quand la splendide
fille de Lathone commençoyt a ses cornes demonstrer,
je disoye.</p>

<p>O Phebé si encores aulcune memoire de ton amy Eudimion
aupres de toy faict residence, vueille avoir compassion
de moy, &amp; te monstre diligente &amp; legiere en
ton cours, pour abbrevier le temps. En tel exercice passé
plusieurs jours, jusques a ce que le temps se commence
a preparer selon mon affectueux desir.</p>

<p>Et a l’heure Quezinstra &amp; moy sans plus vouloir
differer, deliberasmes de partir. A la deliberation nous
donnasmes l’effect : &amp; soubz couleur de vouloir peregriner
&amp; visiter aulcuns sainctz lieux, prins congé de mes
parentz &amp; amys, &amp; prismes nostre chemin devers une
noble Cité, le nom de laquelle estoit Sirap : mais premier
que nous y peussions parvenir, nous intervint une
perilleuse adventure, dont je vous veulx faire le recit.
Ce fut comme nous passions par une grande forest,
nostre acerbe fortune permist, que feussions rencontrez
de plusieurs gens de detestable vie : car de aultre chose
ne servoyent, que de furtivement piller ceux, qui par ceste
forest passoient. Et ce voyant telle maniere de gens, je
fuz commeu de quelque timeur, car ces infelices ravisseurs,
par leurs philosomie ne se demonstroyent moins cruelz,
que Busiris en Diomedes, mais mon compaignon qui moult
se fioit en sa force, par ung magnanime couraige, me
commença a exhorter, me disant que virillement nous convenoit
deffendre. Ce pendant ceste mauldicte sorte de
gens s’approcherent de nous : &amp; l’ung d’eulx qui excedoit
les aultres en haulteur &amp; puissance de membres, avec
une grande audace &amp; superbité nous dict, que sans aulcune
dilation luy feissions delivrance totalle de ce que
nous avions de pecune, ensemble de noz chevaulx &amp;
habillemens. A quoy Quezinstra feist response, que nous
n’estions deliberez de ce faire, mais les prioit qu’il nous
laissassent aller, sans nous vouloir molester ny oultrager.
Incontinent ceste response ouye, ilz commencerent a
nous assaillir, &amp; lors Quezinstra mettant la main a l’espee
ce commença vertueusement a deffendre, en sorte que du
principe donna si grand coup sur la teste de l’ung, que oultrageusement
fut vulneré, parquoy violentement luy convint
baiser la terre. Puis apres de toutes se forces s’esvertua
&amp; donna sy merveilleux coup dextre a ung aultre, que de
part en part fut transpercé, &amp; a l’heure a l’exemple de luy me
deffendoye, &amp; me fut fortune favorable, en sorte que de
ma main en blessay deux si fort, que depuis ne fut en leur
faculté de nous nuyre : Ce que voyant les aultres, commencerent
a estre timides, toutesfoys celluy qui premierement
avoit esmeu le debat, les instiguoit &amp; exhortoit de non
laisser leur entreprinse, &amp; lors ilz s’accumulerent &amp; assemblerent
en trouvant moyen de tuer noz chevaulx, dont
nous feusmes merveilleusement irritez, &amp; par especial
mon compaignon, duquel le corps &amp; le couraige n’estoit
aulcunement fatigué, mais tousjours continuoit &amp; perseveroit
en magnanimité, gentilesse &amp; force de couraige. Si
se vint adresser a celluy qui estoit le plus puissant, &amp;
qui plus nous grevoit, en luy donnant si grand &amp; enorme
coup, qu’il luy fendit la teste jusques aux dens. Puis apres
d’ung aultre coup abatit a ung aultre le bras &amp; l’espee par
terre, ce que voyant les aultres, craignant d’estre precipitez
comme leurs compaignons, se renderent fugitifz. Toutesfoys
pour purger la terre de gens si abominables &amp; detestables,
en grand diligence par nous furent poursuyvis, &amp;
eulx voyans qu’il ne leur estoit possible de evader le peril
mortifere, se retournerent resistant le plus qu’ilz peurent
en sorte que Quezinstra, qui n’estoit encores gueres blessé,
fut vulneré a l’espaule senestre. Et moy qui pres de luy
estoye, feuz griefvement navré au bras. Mais toutesfoys
pour ce ne nous desistames de les vouloir macter, mais
le cler Phebus commença a abaisser son curre devers les
parties occidentales, pour plonger ses ardentz chevaulx
es ondes de Tetis. Parquoy contraincte nous fut de nous
desister de nostre entreprinse. Car a l’occasion des nocturnes
tenebres, nous ne sceusmes qu’ilz devindrent. Et
lors nous assismes soubz ung arbre autant attediez &amp; faschez,
de ce qu’il nous convenoit demeurer la pour la nuict
que de l’angoysseuse douleur que nous souffrions de noz
playes. Las j’estoye en telle extremité, que la cruciee vie
aultre espece de salut ne retenoit : sinon la piteuse memoire
&amp; recordation de ma dame, dont l’absence m’estoit si griefve,
que ne me pouoye contenir sans me plaindre &amp; lamenter.
Mais Quezinstra ymaginoit, que la cause de mes anxietez
procedast des peines &amp; travaulx que nous avions souffers
ce jour. Parquoy avecques une doulceur, urbanité &amp; clemence
me deist ainsi.</p>

<p>Guenelic je m’esmerveille fort, a
quelle occasion en lachrimes &amp; gemissemens vous consommez
vostre vie, veu que le dieu souverain nous a faict de telle grace
dignes, que nous avons suppedité &amp; dompté ceulx qui avoient ferme
propos de cruellement nous faire mourir : parquoy
nous pouons esperer de prosperer en ce voyage. Ne
considerez vous, que nul glorieulx triumphe sans fatigues
ne se peult acquerir, ne posseder : ignorez vous
les grandes infortunes de Pompee, la troublee jeunesse
de Jule Cesar ? lez loingtains &amp; penibles voyages du
facond Ulyxes ? les perilz &amp; naufrages de Enee &amp; de Ajax
Oyleus : vous debvez entendre que tous haulx &amp; genereux
espris, ont de coustume opposite fortune. Non pour
tant en despit d’elle, leurs noms demeurent en sempiternelle
louenge. Confortez vous doncques, considerant
que quand aurez Helisenne retrouvee, de vostre extreme
misere, doulx en sera le record. Plus agreable chose
ne de plus grand plaisir n’avoient les dames Grecques :
que de ouyr narrer les peines &amp; travaulx par leurs marys
souffers &amp; endurez : car ce qui a souffrir est ennuyeulx
a le rememorer en contempnement est une felicité. Et
pour ce ne debvez estre si debile, &amp; de tous accidens ainsi
vous esmouvoir : Mais reprenez les forces de vostre
cueur : &amp; amour en la fin vous donnera victoire.</p>

<p>Ainsi comme Quezinstra benignement me consoloit
je luy dis. Las mon doulx amy, la cause de mon pleur ne
me procede pas pour le fatigieulx travail que j’ay ce
jourd’huy soustenu : mais seulement me crucye de ce que
aux laborieuses peines pour avoir endurees : je ne voys
premiation aulcune, qui de futur confort soit presage.
Et a ceste occasion amour &amp; timeur a mon douloureux
cueur ont mis le siege : lesquelz continuellement me exagitent
&amp; tourmentent. Et avec ce non moins me est moleste
le mal que pour moy miserable souffrez, que celluy
que mon ingrate fortune journellement m’appareille.</p>

<p>Comme je proferoye telles parolles, l’air se commença
a obtenebrer. Eoluz dominateur des ventz, a
l’heure de sa fureur voulut user : &amp; subitement fut l’air sy
obscurcy, que l’on ne eust sceu juger de l’ung &amp; l’autre
hemisphere, toutes planetes &amp; estoilles fixees &amp; erratrices
estre deschassees : en cest instant survindrent tonnoyrres
jaculez par la fureur du premier filz de Saturne,
avec une si grande superabondance d’eauue, que l’air
obtenebré avoit la face si espouventable, que aultre chose
ne se pouvoit esperer que le cruel Chaos. Nous estant
en telle perplexité avions recours a exorer celle qui de
l’altitonant est mere &amp; fille, qui le salutifere enfant au
deffaillant monde enfanta, que par sa doulceur &amp; clemence
nous voulut preserver de estre submergez, comme
fut aultresfoys le genre humain, sans que nul peust
evader ce peril, sinon Deucalion, &amp; sa femme Pirra.
Ainsy faictes noz humbles requestes &amp; devotes supplications :
commencerent a se separer les nues, &amp; lors bize
&amp; zephirus servirent de faire seicher la terre : qui fut occasion
de nous aulcunement reconforter, en remercyant
celluy qui de l’eauue salutaire la Samaritaine rassasia.</p>

<p>Quand la belle Aurora fut levee du lict de son mary
Titon, &amp; se apparoissoit en son habit de pourpre,
pour estendre sa lumiere sur la terre : nous donnasmes
principe a investiguer &amp; cercher dedans ce boys, pour
sçavoir si aulcun lieu habitable se y pourroit recouvrer.
Mais en regardant en plusieurs &amp; divers lieux, nous
apperceusmes ung petit habitacle, ou residoit ung devot
hermite. En speculant &amp; regardant la situation de
ce petit lieu, qui bien estoit significatif de grande saincteté,
nous approchasmes, &amp; comme nous voulions
heurter a la porte, le frere en sortit. Les deues reverences
&amp; salutations faites, nous feist entrer en son domicille. Et
apres avoir ung peu refocillé noz lassetez, luy commençasmes
a narrer noz infortunes, dont il luy print pitié &amp;
compassion, &amp; nous promist de nous revalider &amp;
guarir de noz vulnerations, nous disant que tousjours
avoit esté studieulx a l’art de chirurgie, a quoy il estoit
assez experimenté, &amp; que pour ceste cause nous debvions
estre asseurez, sans aulcune dubitation. Ainsy nous reconfortoit
ceste bonne religieuse personne, qui reluysoit
en purité &amp; sincerité. Et a l’heure Quezinstra
me dist. O Guenelic nous sommes bien tenuz de regratier,
venerer &amp; adorer le sublime dieu, par la providence
duquel le ciel, le monde &amp; le moment humain se rege
&amp; gouverne : qui de tant de grace nous a faict dignes,
comme a de trouver ceste saincte personne pour nostre
refuge consolatif. Ainsi devisans, le religieulx de
nous se sequestra, puis tantost apres revint, &amp; nous administra
herbes &amp; racines pour la refection corporelle,
dont nous prismes autant que a la necessité
estoit convenable. Et par ce moyen a la debilitante
fain fut donnee repletion. Puis apres il s’entremist de
regarder noz playes, &amp; quand il les eut visitees, il
nous acertena de briefve guarison, puis les commença
a oindre d’ung oignement soef &amp; odoriferent,
que la senteur equipare a l’ambrosie &amp; nectar. Il continua
plusieurs foys, en sorte que dedans huyt
jours feusmes reduictz es termes de nostre santé
&amp; bonne valitude : mais nous estions merveilleusement
debiles, de ce que durant ce temps n’avions esté refectionnez
que d’herbes &amp; racines, &amp; pour nous rassasier
que de la claire fontaine, Mais non obstant la debilitation
ne vouluz differer de partir, car le simulacre de
Helisenne, avec si grand vehemence en ma triste memoire
assistoit, que d’aultre imagination n’estoyt ma pensee occupee.
Et pour satisfaire a mon desir, Quezinstra se consentit
de donner principe au chemin : parquoy en adressant
son propos au bon hermite luy dist. Certes il ne seroit
en nostre faculté de vous pouvoyr rendre toutes les graces,
qui a tant grand merite feussent correspondantes, ne ainsy
que nostre cueur le desire, de nous avoir recueillis &amp;
benignement traictez. Mais celluy seigneur, a qui en sy
grand solicitude servez, sera vostre remunerateur, en
vous retribuant de l’œuvre charitable, dont avez usé envers
nous. Ces parolles proferees, partismes de ce bon religieux :
lequel nous accompagna, jusques a ce que nous feusmes
hors du boys : nous promettant d’avoyr memoire de
nous en ses prieres &amp; oraisons : affin que le Dieu eternel
nous octroyast felicité &amp; prosperité en nostre voyage.</p>

<div class="chapter"></div>

<h3 id="p2ch4" title="IIII. Les adventures des deux compaignons en leur peregrination">Les
adventures des deux compaignons
en leur peregrination.<br>
Chapitre. IIII.</h3>

<div class="c"><img src="images/illu-037.png" alt=""></div>

<p>Apres noz transmigrations de l’hermitaige, nous feusmes
huyt jours premier que parvenir a la cité de
Sirap : en laquelle parvenuz : parce que nous estions
merveilleusement fatiguez &amp; travaillez, nous y convint
sejourner troys jours, pour ung petit nous reffociller,
&amp; le quatriesme jour, sy tost que Phebus de son
hault sejour se demonstra, Nous appareillasmes &amp;
nous allasmes solacier sur le rivaige, &amp; en nous devisant
prenions singuliere delectation, en speculant la
tresbelle face de Juno qui estoyt toute seraine. Car yris
sa Damoyselle avoyt purifié l’air : puis regardions comment
la belle Nimphe Flora accompagnee de son amy
zephirus, s’estoyt entremise d’estendre ses beaulx tapis
decorez de belles fleurs &amp; plantes aromaticques : qui
rendoyent telle odeur, que toutes les regions en estoyent
imbues. Apres commençasmes a considerer, que la marine
estoyt calme &amp; tranquille, &amp; souffroyt Neptune
naviger ses ondes salees : &amp; pour ce deliberasmes nous
mettre sur mer, soubz la conduicte &amp; protection de la
Deesse Venus, laquelle de la mer est extraicte. Et pour
ce qu’elle est princesse D’amours, avoie esperance qu’elle
nous seroyt favorable, en sorte que n’estimoye monstre
marin, ne Bellue sy hardye, ne Pirate coursaire si
entreprenant, qui se osast ingerer de nous molester.
Aussy n’avoye aulcune timeur des pucelles de Proserpine :
lesquelles par leurs supplications impetrerent des
Dieux d’avoyr aesles, &amp; furent muees en Seraines : affin
qu’elles peussent achever leurs entreprinses, qui estoyt
de retrouver leur maistresse : laquelle par Pluto avoyt
esté ravie : mais encores sont elles occupees a investiguer
&amp; chercher : &amp; depuis ont esté cause de submerger
plusieurs navires, car elles sont pleines de deceptions
&amp; chantent si tresbien, que au moyen de la grande armonie
&amp; moduleuse resonnance de leurs doulces voyx, endorment
les gens, puis les font perir. Toutesfoys de tous ces
dangiers aulcunemens ne me soucioye. Et ayant trouvé
une Nef qui pour aller en Chyppre se departoyt, nous
convismes aux marinier pour le port, &amp; puis
nous mismes dedans &amp; partasmes. Le vent fut merveilleusement
prospere au commencement. Mais ne tarda
gueres que par sa mobilité ne nous fut contraire. Et
pour ce contre nostre vouloyr Eolus nous transmigra
au Port d’une belle &amp; spacieuse Cité, le nom de laquelle
estoyt Goranflos. Et comme nous feusmes la arrivez,
en jectant mon regard en circonference, apperceuz
le Seigneur de ceste Region, lequel solacieusement
sur le rivaige se pourmenoyt : Mais incontinent qu’il
eust dressé sa veue sur Quezinstra &amp; moy, il s’approcha
de la rive, &amp; par son humaine benignité, avec une
doulce prononciation commença a s’enquerir, &amp; nous
demander de quelle region nous estions natifz, ensemble
quelle estoyt l’occasion de nostre voyage. Et a l’heure
Quezinstra reveremment &amp; humblement luy respondit,
luy manifestant le lieu de nostre nation. Et oultre
plus luy dist que la cause motive de nostre voyage,
n’estoyt que pour rassasier le juvenil appetit : lequel
d’aultres choses n’estoyt desireux que de veoir &amp; frequenter
diversité de pays.</p>

<p>Quand le magnanime seigneur eust les parolles
escoutees, Je croys que quelque vertu divine l’inspira
de nous offrir d’estre acceptez &amp; recueillis en son palays,
pour nous rafreschir &amp; prendre repos, qui fut cause
de grandement nous letifier. Et lors je luy dys : tresillustre
prince en nostre puissance n’est de vous rendre
les graces &amp; remerciemens convenables au grand merite,
a quoy selon ma conception ne suffiroyt l’esperit
Ulixien : ne l’experience Nestorienne : mais l’urbanité &amp;
clemence, dont il plaist a vostre sublimité envers nous
user, ne redonde en moindre louenge envers vous
que de plaisir envers nous.</p>

<p>Dictes ces parolles, sans
dilation fusmes conduictz en la cité, laquelle estoit construicte
&amp; edifiee par grande singularité : car on y pouoit
veoir erigez &amp; eslevez haultz &amp; magnificques
edifices, qui estoit chose plaisante &amp; delectable a regarder :
en contemplant ceste belle cité, parvinsmes au Palais,
lequel estoit de marbre diversifié, &amp; faict d’ouvrages
si subtilles, que l’exprimer seroit difficile. Plusieurs
histoyres anticques y estoient figurees si subtillement,
qu’elles esgalloient l’artifice du tailleur Pigmalion, lequel
fut surprins d’amours de l’image que luy mesmes avoit
fabriqué. Aussi paisçant la veue de ces artificieuses painctures,
survint ung jeune jouvenceau, lequel estoit filz
du duc. En son premier regard comme apperceu nous
eust, se vint adresser a nous, &amp; s’enquist de nostre estat.
Et lors Quezinstra avec une discretion &amp; modestie,
feist pareille response qu’il avoit faict au seigneur.</p>

<p>En telles devises se passa ce jour, &amp; tousjours depuis
le filz du prince (le nom duquel estoyt zelandin) continua
de s’adresser a nous en devise, &amp; nous print en singuliere
amitié, qui fut occasion que nous fismes plus longue
residence que n’avions proposé de faire, &amp; ce pendant
nous occupions en diversitez d’exercices : &amp; le plus souvent
quand les muneratives heures avoyent esveillee l’amye
de Titon : le filz du Duc se levoyt &amp; appareilloyt, puis
nous mandoit pour l’accompaigner aux champs, une foys
avecq chiens, aultresfoys avec oyseaulx rendions peine
de investiguer les lieux habondans de gibier, ou de proye,
Puis quand nous estions fastidiez &amp; lassez, retournions
au chasteau. Et apres avoyr prins nostre refection,
zelandin nous menoyt solacier en une spacieuse salle,
ou les Dames se delectoyent a danser : lesquelles en si
grande agilité &amp; modestie cheminoyent en dansant,
que c’estoyt chose singuliere a veoyr. Mais helas ce ne
m’estoyt que chose triste &amp; desplaisante, &amp; disoye en
moymesmes. O ma Dame quelle violente prison te
possede ? quel lieu indigne te retient, parquoy je suis privé
de ta veue ? Qui me cause si extreme anxieté &amp; doleur
que pour ouir la delectable armonie de la resonance
du doulx son des instrumens, ne me puis aulcunement letifier.
Mais au contraire me sont augmentations de mon
ennuy. Las quand Orpheus fut aux enfers pour recouvrer
la belle Euridice, si doulcement chanta, que sa
doulce voix (avec la melodie de sa harpe) eust tant de
pouoir, que les tristes ames oublierent leurs douloureuses
peines. Mais quand celluy Orpheus avec les neuf
muses en ma presence s’efforceroient de chanter delicieusement,
si seroit il impossible de sçavoir le travail
que je soubstiens diminuer.</p>

<p>En telles pensees pour ne pouvoir plus supporter
l’excessive douleur interieure qui m’exagitoit &amp; tourmentoit,
je faygnoye d’avoir trouvé aulcun caduceateur, qui
pour aller en mon pays se departoit. Et pour ce en simulant
de vouloir escripre, avoye occasion honneste de me
sequestrer. Mais Quezinstra qui bien cognoissoit que
telle faincte dissimulation n’estoit par moy excogitee,
sinon pour me retrouver seul, affin de me plaindre &amp; lamenter,
pour ceste cause il me suyvoit, &amp; mettoit bonne
diligence de me consoler. Mais je luy disoye, que trop
me desplaisoit sy long sejour, &amp; que si aulcunement il
estoit desireux de subvenir a l’urgente necessité, qu’il convenoit
sans dilation departir, pour retrouver la dame
de moy tant affectueusement desiree. Et lors me feist telle
response. Guenelic puis que j’ay manifeste congnoissance,
que le sejour en ceste noble cité ne vous faict
que contrister, je ne veulx differer la departie. Car comme
par longue experience le sçavez j’ay esté tousjours soliciteux
&amp; ententif d’accomplir toutes choses, en quoy j’ay
estimé vous satisfaire. Et pour vous donner manifeste
demonstrance, que j’ay une irrevocable deliberation de
perseverer, quand il vous plaira, je suis prest de prendre
licence &amp; congé du duc. Apres qu’il eust ce dict, avec
grande hilarité de cueur luy respondiz, que mon desir
estoit de promptement impetrer le congé, affin de
partir le lendemain.</p>

<div class="chapter"></div>

<h3 id="p2ch5" title="V. Querimonies d’amours, entre deux compaignons">Querimonies
d’amours, entre deux
compaignons.<br>
Chapitre. V.</h3>

<div class="c"><img src="images/illu-038.png" alt=""></div>

<p>Ainsi devisant &amp; adressant nostre chemin vers le
Palais, rencontrasmes zelendin, lequel avec ung
doux accueil, &amp; face joyeuse, nous recueillit. Et de la
cause de sa grand joye qui estoit oultre sa coustume, il
nous en voulut rendre certain. Il nous commencea a informer
&amp; amplement declarer, que le duc son pere faisoit
preparer ung sumptueulx appareil, pour faire convenable
reception de tous les seigneurs ses parens &amp;
alliez, ensemble des chevaliers ses subjectz : ausquelz il
avoit envoyé ung tresexpert &amp; general mandement,
pour les advertir qu’ilz ne faillissent a assister en ceste cité
au jour de la sollennité de la grand feste, qui dedans
briefz jours sera celebree, auquel jour monsieur a deliberé
de me faire chevalier. Et pour ce ce sera ung tournoy,
lequel durera troys jours. Et le vaincueur de la
premiere journee, aura pour pris demy douzaine de
chevaulx merveilleusement beaulx &amp; legiers, qui a courir
ont tousjours gaigné le pris &amp; rapporté la victoire.
Le superieur de la seconde, aura une espee de valeur
inestimable : car elle fut jadis forgee par Mulciber orfeuvre
&amp; armeurier des dieux, pour le dompteur Hercules.
Le vaincueur de la tierce journee aura a choisir des
pucelles qui seront congregees &amp; assemblees, celle qui plus
luy sera aggreable, excepté seulement les filles de monsieur
mes sœurs. O que celluy sera heureulx, qui la victoire
obtiendra : car ce luy seroit une chose digne de perpetuelle
louenge. Incontinent ces parolles ouyes : j’aperceu
que Quezinstra estoit profusement joyeulx de telles
nouvelles, parquoy petite ou nulle fut en moy l’esperance
de nostre partement : car comme je pouoys concepvoir,
les parolles narrees par zelendin, avoient plus
de force a le retenir, que la pierre d’aymant n’a d’attraire
l’acier a soy. Et pource que j’estoye certain, que le partir
ne luy causeroit moindre vexation, que a moy le demourer,
je ne le vouluz importuner. Parquoy je deliberay
de tolerer &amp; soubstenir mon infortune, par le moyen
de patience, autant qu’il seroit en ma faculté, pour ne
contrister celluy qui tant se travailloit pour me complaire.
Et pourtant avecq si anxieuse peine (qui n’en
peult estre de plus extreme) je me contins sans changer
ma contenance, en plus grand desir de pleurer que escouter
tel propos, qui m’estoit trop long &amp; ennuyeulx. Et
a l’heure Quezinstra (qui bien le travail que je souffroye
avoit comprins) ne fut reduit en moindre tristesse
qu’il avoit eu de delectation. Et pour ce en extollant l’entreprinse
louable du duc, avec moyens convenientz &amp; honnestes,
trouva occasion de nous sequestrer : puis me dict.</p>

<p>O Guenelic je sçay indubitablement que vostre cueur
est fort oppressé &amp; chargé de tristesse, pour la timeur que
vous avez que je ne vous persuade de differer nostre partement,
a l’occasion des nouvelles qui nous sont intervenues,
ce que ne debvez aulcunement craindre : car je
suis prest de partir quand il vous plaira. Combien que la
departie me causera ung regret le plus acerbe &amp; amer,
que jamais pourroit en mon cueur habiter, ne latiter.
Car je vous veulx bien advertir, que si j’estoye seur ne
vous desplaire, je seroye totallement affecté de veoir
l’assemblee des nobles chevaliers qui en ceste cité se trouveront,
&amp; encores plus aspireroye d’estre du nombre
d’yceulx : affin d’ensuyvre en vertu mes predecesseurs,
&amp; de ma possibilité j’espereroye de monstrer assez bon
effect, si l’occasion s’i offroit. Mais ma cruelle fortune me
permettra que tant de felicité me soit concedee. Mais plus
tost icelle fortune me propinera de tout son pouoir adversitez
&amp; tresameres prisons, en me rendant tousjours
fugitif, sans jamais permettre ma reduction a la maison
paternelle. Ces parolles proferees, il ne pardonna au continuel
pleurer, &amp; non moins dolent ne se monstroit que
le filz de Thetis pour la mort de son trescher amy Patroclus.
Et je voyant que pour n’estre en sa faculté d’exercer
chevalerie, il estoit en telle extremité reduict, commençay
a le reconforter, combien que moymesmes feusse bien
necessiteux de reconfort, &amp; luy dis :</p>

<p>Quezinstra ce me semble chose admirable de vous
veoir en pleurs consummer vostre vie, en effaçant vostre
virile &amp; plaisante face, veu &amp; consideré que tousjours
avez esté si prudent &amp; constant, que sçavez toutes adversitez
patiemment soubstenir. Pourquoy doncques estes
vous tant angustié &amp; adoloré pour la timeur que vous est
survenue de ne pouvoir estre reduict en la maison
paternelle ? Ne sçavez vous qu’il advient souvent que quand on
estime estre plus loing de felicité, l’on est restitué en ycelle ?
Maintes Nefz ont couru par diverses mers, &amp; dangereux
gouffres marins, sans succumber en aulcun peril, qui ont
esté rompues quand elles pensoient estre au port de salut, &amp; a
seureté. Aussi plusieurs qui pensent estre totallement hors
d’esperance de salut, a la fin se trouvent en seureté doulce
et tranquille, Et ainsi plusieurs personnes sont par grande affliction
cruciez &amp; tourmentez de plusieurs accidens &amp; infortunes,
comme vous, qui depuis vivent en tresgrand hilarité
&amp; souveraine liesse, comme j’espere que il vous adviendra.
Et pour ce vous supplie par nostre vraye amytié
&amp; socialle peregrination, que reassumez, en reprenant
les forces de vostre esperit, &amp; par discretion &amp; constance,
mitiguez l’aspre douleur : &amp; de ma part pour ne
vous contrister, suis content de delayer nostre partement,
pour satisfaire a vostre aspirant desir. Et imposé
fin au debile parler, ainsi me respondit.</p>

<p>Guenelic comme vous prenez admiration en vous
mesmes de mes anxietez &amp; tristesses d’autant plus je m’esmerveille
des affectueuses remonstrances, que si accommodement
sçavez narrer, pour letifier aultruy : &amp; neantmoins
n’est en vostre faculté de vous liberer des perilz &amp; angoisses
ou vous estes laissé succumber : mais par lacrimes,
pleurs &amp; souspirs continuellement molestez votre triste
&amp; dolente vie. Toutesfoys selon ma conception,
puis que vostre entendement n’est sy perturbé, que
n’ayez certaine intelligence, pour sçavoir diserner quelle
vie vous seroit plus utile, Il m’est advis que comme
par fantasie estes entré en amours, par prudence vous en
pourriez retirer : Desja Phebus est renouvellé depuis que
ne veistes Helisenne. Vous debvez sçavoir que le soleil
autant eschauffe, comme il voit selon la sentence D’avicenne
philosophe merveilleusement scientificque : aussy
faict amoureuse passion, laquelle se vient a eschauffer :
quand on se trouve a la splendeur des yeulx de la chose
aymee. Mais je me persuade de croyre, que en non
ayant devant ses yeulx l’object inclinatif, facilement toutes
passions se peuvent oublier. Ces parolles ouyes, en
grande promptitude je luy dis.</p>

<p>Quezinstra soyez certain,
qu’il n’est seulement difficile : mais impossible ce pouoir
temperer des choses delectables, pource que les habitudes
en l’ame conformees difficilement se mouvent : &amp;
croyez que le rememorer de quelques plaisirs passez, a
grand pouoir de retenir les amans captifz : &amp; les peines
&amp; travaulx qu’ilz souffrent, n’ont aultre effect que d’augmenter
l’amour. Car les vrays amoureux entre les tourmens
&amp; la mort, sont parfaictz &amp; fermes. Selon vostre
ymagination l’eslongnement de l’œil, est oblivion de cueur.
Mais en ce estes fort aliené de la verité : car il n’y a distance
de lieux, ne cours de temps, qui la souvenance de celle,
pour laquelle tant d’extremité ay soustenue, me sceust
aulcunement tollir : car toutes representations qui a
moy vigilant ou sommeillant se font, toutes sont de ma
dame representatives, &amp; en quelque lieu que je me
trouve, en pensees, &amp; ou gist mon entendement, aultre
ne contemple que Helisenne. Et croyez que trop plus
excessive ardeur me brusle &amp; consomme en absence,
que en presence. Regardez aussy sy jamais vous avez
leu ne entendu que aulcunes personnes amoureuses en
presence de leurs amours mourir : mais par l’absence
plusieurs se sont precipitez. O que ceste amour a grand
puissance, sur tous &amp; toutes, elle obtient principaulté :
&amp; mesmes les dieux y ont esté subjectz. Nous lisons de
Juppiter diverses transformations pour amour avoir faictes :
aulcunesfois en forme de thoreau pour Europa,
aultresfoys pour Danes en gouttes d’or, &amp; pour Leda
en forme de cigne blanc, &amp; pour la mere du preux Hercules
en la forme de Amphitrion se transforma. Le cler
Phebus fut surprins de l’amour de Daphné, par le moyen
de la fleche doree. Mais la belle n’en tint compte, pource
que son delicieux cueur avoit esté attaint de la sagette
plombee : qui la rendoit inclinee a rigoreux refus. Toutesfoys
par Phebus fut si fort oppressee qu’elle ne pouoit
plus resister : &amp; pour ultime recours, commença a reclamer
sa maistresse Diane, laquelle (ouye sa priere) la
convertit en laurier : ce que voyant le Dieu luy donna
telle dignité, que en tout temps seroit vert, &amp; en remembrance
de s’amye aorna son chef des verdoyans rameaux.</p>

<p>Le belliqueux dieu des batailles Mars (aussy au prejudice
de Vulcan) fut amoureux de la deesse Venus, &amp;
icelle mesme deesse ayma si excessivement le beau &amp; gracieulx
Adonis, que nonobstant la divinité de Venus, elle
voyant la mort d’icelluy son amy, ne pardonna au
pleurer ne lachrimer. Et pour en avoir perpetuelle memoire,
arrousa le sang de son amy de gracieulx pigment
dont nasquit une fleur de couleur semblable a sang, laquelle
fleur Adonis est nommee. Aussy la belle Aurora
qui nous illustre de son irradiante lumiere, au prejudice
de Procris ayma Cephalus. Trop long seroit a reciter
(&amp; difficile) l’invincible puissance d’amours, &amp; si vous
ne adjoustez foy aux exemples du ciel, vous voyez manifestement
qu’en celluy hemisphere journellement son
grand pouoir pullule. Il subjugue les puissans seigneurs
qui sont esclarciz des tiltres, opulences &amp; richesses de
ma dame Juno. De riens ne serviroit le resister, a ceulx
qui ensuyvent les estudes de la deesse Pallas, Car par inclination
naturelle, nous y sommes subjectz. Et pour ce
sy amour vous sembloit vituperables, vous seriés en
ung merveilleux erreur : car tout ce que de chascun est
commandé, celebré &amp; honnoré sans estre digne de reprehension,
ne se pourroit blasmer ne detester. Ce non obstant
de ce vous doibt on assez excuser : car facilement se
desprise, ce que l’on n’entend. Mais si une foys vous entendiez
quelle est la beatitude d’amour, &amp; combien delectables
sont les plaisirs, pour en avoir la fruition, a
quelconque peril ne pardonneriez. Mais pource qu’il
ne seroit en ma faculté de vous exprimer la suavité &amp;
doulceur melliflue d’amours, sans consommer autant
de temps, que feirent les Grecz au siege de ylion, en attendant
de avoir la predicte sanguinolente victoire. Je
veux imposer fin a ces propos car je voy Phebus tout
fatigué s’en retourner.</p>

<p>Apres la prononciation de mes parolles Quezinstra
pour briefve response me dist. Guenelic par ce que je
puis comprendre, vous amans qui estes attainctz de ceste
lasciveté soubz esperance de victoire, vous voulez
que a vostre obstinee insolence, divinité soit attribuee
(non cognoissant que vostre aymer n’est que une acerbe
passion, &amp; tous voz actes inutiles &amp; pusillanimes) si
ceste essence d’amours est digne de si grande commendation
comme vous dictes, a quelle occasion n’est il de
vous tousjours louer &amp; extoller ? Mais souventesfoys le
contaminez &amp; desprisez, &amp; selon vostre appetit est faict
une heure ung dieu, puis chose vaine ainsi que l’amant se
letifie, ou contriste. Et quand de son desir est satisfaict,
amours comme dieu est adoré veneré &amp; regracié croyant
de luy proceder son contentement. Mais qui se trouve refusé,
contristé &amp; irrité, luy adopte toute faulte &amp; coulpe. Et
par ce je presuppose que vous amantz le plus souvent estes
vous mesmes alienez. Et de ce que vous dictes que par non
entendre la beatitude d’amours, je veulx denigrer sa puissance.
Plus me plaict estre dict ygnorant de telle volupté
(dont j’estime le plaisir petit &amp; la delectation briefve)
que pour en participer, souffrir fatigues trop longues &amp;
ameres &amp; encores nulle bonne fin ne s’en peult esperer.
Considerez le Troyen pour Helene, Achilles pour Polixene,
Marc Anthoine pour Cleopatra, Leander pour
Hero, &amp; Demetrius pour lamya. Infiny est le nombre de
ceulx qui pour ceste sensualité ont leurs vies terminees,
pour de laquelle se preserver faut eviter ociosité : car les
personnes qui de exercice sont denuez, trop plus que
aultres a ceste passion sont subjectes : &amp; a ce propos le
Poete de Mantoue dit que la royne de Cartaige estant
oyseuse en sa chambre en larmoyant &amp; souspirant a sa seur
Anne, de excessive amour se complaignoit.</p>

<p>Noz propos ne estoyent encores finis quand Apollo
commença a mucer son chef : &amp; la departie du jour
nous stimula &amp; contraignit nous retirer au Palays ou
desja on avoyt achevé de soupper, &amp; donnoit l’on principe
a diversitez de jeux &amp; solacieulz esbatemens : mais
incontinent que zelendin nous eust aperceu, par ung de
ses Escuyers nous feist conduire en une chambre pour
prendre nostre refection, ou fertillement feusmes servis.
Puis apres aulcunes devises, les yeulx vaincus de
grand veiller se delibererent de prendre repos : pour restaurer
la nocturne lasseté. Mais je ne peulx trouver en
mon cueur tranquillité ne paix. Car subitement se presenta
a moy une terrible &amp; espouentable vision. Il me
sembloyt veoyr ma Dame Helisenne dedans le lict collocquee :
laquelle estoyt vehementement agitee de une langoureuse
infirmité, &amp; ressembloyt tant anxieuse, lamentable
&amp; tremblante, que je estimoye que la fille de Herebus :
laquelle les naturalistes nomment l’ultime terrible,
les delicatz membres de ma Dame, de mortelle froydure
tinssent occupees : l’ame agitee de telle vision, en mon dormant
feuz en telle extremité, que si par Quezinstra ne
eusse esté esveillé, je estoye bien prest de aller visiter le
Royaulme de Minos. Levé du sommeil si anxieux &amp;
triste, qu’il ne estoit possible de plus : commençay a narrer
le songe a Quezinstra : lequel mist bonne diligence de
me reconforter, me disant que ne me debvoys tant contrister
de nouveaulx songes : car le plus souvent les visions
nocturnes apportent effect contraire : &amp; aulcunesfoys
ce veoir irrité, molesté, &amp; mal traicté : est signe de
hylarité future. Le songer de lacrimer, ou de estre saisy
par Atropos, est signification de prosperer en ses lucratives
affaires. Et songer sasier le ventre de viandes melliflues
&amp; doulces, &amp; estre en volupté, demonstre anxietez
&amp; tristesse de cueur, avecq langueur de corps. Mais
je vous supplye de vous vouloyr desister de telle timeur,
&amp; ne adjoustez foy aux faulces ymaginations.</p>

<p>Telles parolles me disoit Quezinstra : mais tant plus
me consoloit tant plus me attristoye, &amp; a ceste occasion : ainsi
je luy respondis, O miserable que je suis, je congnoys manifestement
tel songe me est certain presaige de quelque chose
sinistre : parquoy je suis totallement destitué de ma salutifere
esperance. Car il n’est personne qui aulcunesfoys des
choses songees, ne ayt veu ou comprins quelque verité.
Hercules scientificque Astrologue, &amp; semydieu, tousjours
de ses songes fut solliciteux. Alexandre de Macedone,
Cesar, Brutus, Cassius, &amp; Hannibal de leurs extremes
yssues par songes ont estez certiorez. A ce propos
des songes Cicero recite en son livre de divination, que
la royne Hecuba estant enceincte du beau Pasteur troyen
en son repos de la secrete nuyct, luy fut advis, que de
elle nayssoyt une torche allumee &amp; toute sanglante : laquelle
brulloyt &amp; consummoyt la noble Cité de Troye.
Ceste vision recite la Royne au Roy Priam, lequel fut
merveilleusement perplex &amp; doubteux : Car en ce mesmes
temps Limethes son filz Bastard, lequel estoyt grand
augure &amp; tresexpert en l’art d’astronomye, predict, que
de brief naystroyt ung enfant, par lequel la cité de ylion
seroit exterminee. Ainsi le dict pareillement Calchas
Archiprestre du temple de Apollo &amp; grand conjecturateur,
disant que la noble cité seroit redigee en cendres
par feu venant de Grece : parquoy pour conclusion finalle,
le Roy delibera, que incontinent que la Royne seroit delivree,
de le faire absconser en tenebres mortelles : mais la
mere trop piteuse, secretement le feist nourrir, dont depuis
telle infelicité en advint, qu’elle fut celle cause d’extermination
totalle des parentz, &amp; de la terre, dont encores
s’en deulent L’asie &amp; L’europe. Quand je viens a considerer
toutes ces choses, n’est merveille si je suis remply
de travail interieur. Car par ces exemples, je n’estime songes
estre choses vaines, &amp; encores ce qui me est apparu
plustost vision que songe se doit nommer, parce que
je ay veu celle vraye espece, comme je la pourroye veoyr
vigilant, qui est chose differente de songe, lequel se represente
soubz la figure d’aultre espece sans faire demonstrance
des personnes propres. A ceste occasion puis interpreter,
que ce qu’il m’est apparu se verifiera. Voyez doncques si
je n’ay juste cause d’estre fort angustié &amp; adoloré. Helas
je soustiens sy grand travail &amp; angoisseuse douleur, que sans
aulcun remede, en brief temps se terminera ma triste &amp;
dolente vie.</p>

<p>Apres que j’eux imposé fin a mon parler, l’ame
indignee &amp; reduicte aux secretes puissances vitalles,
laissant le corps ainsi destitué, quasi comme mort
demeuray. Et lors Quezinstra commeu de charitable pitié,
ayant de moy compassion, avecq doulx confort se estudioyt
de revoquer les tresdoulens &amp; quasi errans esperitz,
&amp; me dist, Guenelic (selon ma conception) vous estes merveilleusement
agité &amp; commeu par voz continuelles tristesses,
&amp; pource n’est merveille de vous veoyr en grande tribulation,
non pourtant je ne veulx nyer que quelques foys
le songe ne apporte veritable signification : car a ceulx
qui de viandes sont sobres &amp; honnestes : a ceux la nature
a pourveu de grande imagination &amp; grace, &amp; si le moment
se retrouve petit &amp; non empesché, non seulement l’ymagination
reste libere : mais aussy le sens commun, tant que l’homme
en dormant juge les similitudes en ycelles especes qu’elle
sont, &amp; quelque foys se trouve l’entendement en telle disposition
que en dormant il dispute, &amp; faict vers &amp; sillogismes :
mais ceulx qui ont de coustume de leur ventre bien farcyr,
se la vapeur se retrouve plus remis a ceulx ne se apparoyssent
que fantasmes transformees, discorrectes &amp; inordonnees.
Mais parce que je vous congnois remply d’honnestes
sobrietez, je comprens voz songes contenir aulcune verité,
&amp; a ceste occasion seroye de advis que debveriez exprimer
ceste vision a quelque augure ou vaticinateur,
pour avoyr clere intelligence de vostre accident futur, qui
vous sera chose assez facile. Car je suis bien memoratif
(entre aultres devises) avoir ouy dire a Zelandin que dehors
de ceste Cité se tient ung homme fort anticque, lequel
est merveilleusement expert en l’art D’astronomie, Je vous
le refere affin de survenir au dubitable inconvenient.
Apres la prononciation de ses motz, je fuz aulcunement
reconforté, esperant de avoyr certitude, de ce dont
estoys en doubte.</p>

<p>Celle qui jadis fut occasion de
la mort de Procris commençoyt a circuir &amp; illustrer
la Deesse Cibele, quand de la doulce plume, le fatigué
&amp; travaillé corps commençay a lever : puis incontinent
que feusmes appareillés, nous transmigrames au domicile
de L’astronomien, dont Quezinstra me avoit informé.
Auquel incontinent avecq une langue delyee, &amp; l’entendement
ouvert, luy vins exprimer la vision nocturne,
qui de mon anxieté estoyt cause, luy faisant humble supplication
de me dire, que telle chose signifioyt. Et a l’heure
par une certaine science sideralle, me dit estre advenir,
que premier que deux foys en la maison du mouton
Phebus seroyt retourné, verroye vive ma tresdesiree
Dame. Ces parolles avecq sens &amp; discretion proferees,
me presterent une indubitable foy, &amp; apres l’avoyr regratie
&amp; satisfaict, tant de parolles que de effect, joyeusement
nous en retournasmes, &amp; passasmes ce jour en
plus grand plaisir &amp; recreation que ne avions accoustumé.
Ja commençoyt a approcher le temps de la feste solennelle :
auquel jour comparurent generallement tous les
princes &amp; parens &amp; alliez du duc : ensemble tous les chevaliers
ses subjectz, en la sorte &amp; maniere qui s’ensuyt.</p>

<div class="chapter"></div>

<h3 id="p2ch6" title="VI. Preparation a ung tournay de princes">Preparation
a ung tournay de
princes.<br>
Chapitre. VI.</h3>

<div class="c"><img src="images/illu-039.png" alt=""></div>

<p>Premierement arriva en tressumptueux, tresmagnificque
&amp; tresriche arroy, Alcinans roy de Boetie,
apres venoit en moult noble &amp; pompeuse compaignie Silperis
roy de Athenes, lesquelz suyvoyent Federic duc de
Locres. Apres suyvoit Librius conte de Phocides, Philibert
duc de Foucquerolles : puis apres le conte de la terre
deserte. Aussi comparurent Aemery conte de Merlier,
Mabran seigneur de Cournal, le seigneur de teuffle, Baltasar
seigneur de Ousen : apres venoit innumerable compaignie
de chevaliers, lesquelz pour eviter prolixité, je me
deporte de nommer. En grand honneur &amp; reverence furent
receu les roys de Boetie &amp; de Thebes, lesquelz estoyent
freres germains, &amp; celluy de Boetie estoit conjoinct par
bien matrimonial avecques Phenice fille unicque au
duc de Locres, &amp; niepce au duc de Gorenflos, laquelle
estoyt reluysante en beaulté singuliere. Apres la reception
honnorable de roys princes &amp; grandz seigneurs,
pource qu’il estoit heure de soupper, incontinent furent
les tables dressees ou assisterent les roys &amp; aulcuns des
princes, lesquelz furent sumptueusement serviz. Puis
apres les tables levees, l’on donna principe aux dances
ou les chevaliers &amp; dames prindrent solacieuse delectation,
jusquez a ce que Thetis commença a irradier le meillieu
du celestiel hemisphere &amp; estoilles simulees tombans
par l’air, stimuloient les debiles mortelz au desiré repos,
quand a la salle furent apportez espices : avecques vins
non moins delicieulx, que celuy dont Juppiter est par
Ganimedes servy. Apres la collation faicte chascun pour
reposer en sa chambre fut conduict, &amp; Quezinstra &amp; moy
comme les aultres nous retirasmes, non pour reposer,
mais seulement pour continuer noz familieres devises.
Je vouloye commencer a parler d’amours selon ma coustume :
car l’amoureuse flamme avec si grand forces mon
desir allumoit que toute la puissance de Neptune la minime
part ne auroit peu estaindre, mais gueres mains ne
souffroit Quezinstra non par chose semblable, mais
pour l’extreme tristesse interieure qui le agitoit, pour
ne estre en son pouoir de exercer chevalerie. Et pour ce
contraincte me fut de remettre es termes de silence : car
a l’occasion de sa grande doleance, le temps ne estoit a parler
d’amours accommodé ne propice. Et pource que les
nocturnes tenebres sont a dueil &amp; tristesses tresaptes,
ne pouvoit trouver paix ne tranquillité en son cueur, &amp;
combien que par amyables recordz misse peine de le letifier,
il consomma une partie de la nuyct en formant
griefves complainctes. Toutesfoys entre la tierce &amp; quarte vigile,
feurent les yeulx contrainctz de dormir.</p>

<p>Le matutin Lucifer sentoit desja ouvrir les portes des
palais, semez de odoriferentes roses, si commençoit les
gemissemens &amp; cris des Apollins coursiers, qui toute
nuyct avoyent esté repeuz en l’ocean de fragrante ambrosie,
&amp; estoient desja acommodez au refulgent curre
&amp; par ce se retiroyent en occident, tous splendides &amp; rutilans
astres, quand du lict ou la nuyct en brief somme
se estoit passee me levay : Et en donnant commencement
a quelques propos, nous appareillasmes : puys nous transportasmes
au temple, ou incontinent apres assisterent
les roys &amp; princes pour ouyr le service divin : lequel
achevé en la presence des princes fut faict Zelendin chevalier,
puis quand furent tous reduictz en la spacieuse salle,
ou le disner estoit preparé merveilleusement sumptueux,
comme l’on peult assez ymaginer : puis apres
chascun se sequestra du duc, pour eulx preparer &amp; accoustrer,
affin d’aller commencer le tournoy, &amp; delibererent
que ceulx de Boetie &amp; de Gorenflos, tiendroient
le tournoy contre les aultres. Par commune election, Federic
duc de Locres, fut chef de ceulx de dedans, &amp; le
roy de Athenes fut esleu pour ceulx de dehors : comme
pendant que de une part &amp; d’aultre, chascun se appareilloit,
la duchesse accompaignee de la royne de Boetie, &amp;
infiny nombre de dames, se partirent, &amp; avec modeste
alleure, se transmigrerent en son eschauffault : lequel estoit
tendu de soye toute œuvree d’or, figuré de tout le cours
du zodiaque, avec le mouvement du ciel stellifere, qui a
veoir estoit chose admirable. Aussi estoit ung singulier
plaisir, a contempler la beaulté des dames : lesquelles replendissoient
tant en beaulté naturelle, comme de accoustremens
d’or, de pourpre &amp; pierreries tant de richesses
Juno ne sçauroit acumuler, que l’on pouoit veoir aux
atours des angeliques princesses. Ainsi comme nous estions
occupez en ceste speculation, Quezinstra commença a distinguer
son regard de toutes les aultres, pour contempler
la specieuse formosité de la belle Phenice. Puis
quand il eust bien regardee, commença a accuser le ciel d’ingratitude,
que nostre pays de semblable beaulté ne avoit
aorné : &amp; en ce tournant vers moy, disoit. O Guenelic si
bien avez consideré la qualité de ceste dame, bien pourrez
juger que dieu &amp; nature a la former ont mis toute leur
estude. En ce lieu perdroit venus le pris de la pomme
doree : car l’excellente beaulté de ceste dame, suffisamment
ne se pourroit exprimer, sans invocquer l’ayde de Calliope,
a laquelle je obsecre me vouloir ayder de son stile,
pour vous le sçavoir bien narrer. Regardez ses cheveulx
de splendissante couleur lustrez, qui de apollo la similitude
represente. Considerez l’amplitude de son cler front
avec le doulx sourcil dont il est aorné. Notez l’irradiante
lumiere de ses yeulx vers, &amp; plus reluysans que nulz
astres : La forme de son nez traitifz, la fresche couleur
&amp; le beau tainct de sa face : La rondeur de ses joues pourpurines,
la petitesse de sa bouche : avecq l’elevation de sez
levres coralines, qui en soubzriant descouvrent ung tresor
de perles orientalles. Regardez la blancheur delicieuse
de sa gorge christaline. Voyez la forme de ses petitz
tetins, qui deux pommes de roseaulx representent.
Je ne puis passer oultre : car ses precieulx habillemens
occupent la perfection de sa noble facture, qui par imagination
seullement se peult comprendre : mais pour
finale conclusion, je dis que empoury est le celeste consistoire
pour ne y avoir chose sy resulgente que ceste la.
Ces parolles oyes, que avec si grand affection me narroit
le temps ne me sembla de silence garder, quand ainsi
commençay a dire.</p>

<p>Quezinstra je vous supplie de sequestrer toute passion
qui en cueur de jugant pourroit tomber &amp; approcher
a ceste dame l’ingenieuse fantasie &amp; membre par
membre singulierement deffendez a faire jugement, &amp;
peult estre que ne retrouverés le ciel de ses graces envers
nostre region si avaricieulx comme vous dictes.
Il semble par les louenges que vous faictes de ceste dame,
que Dieu, le ciel &amp; nature, de tout celeste don, nous
eust privé. Et lors Quezinstra me dist, premier vous ay
entendu, que voz parolles feussent proferees : mais si bien
voulez considerer, content je suis vous en laisser le jugement :
&amp; gardez que l’appetit de la verité, de vostre
dire ne aliene. Subitement pour ne pouvoir plus souffrir,
ainsi luy dis, Certes je ne veulx nyer, que de grand
beaulté ceste dame ne soit douee, quant a la formosité
de la face : mais au reste elle est inferieure de aulcune que
je congnoys, &amp; pour ce je vous supplie ne vouloir tant
exalter ny extoller les estranges, pour vituperer celle que
congnoissons, &amp; qui ne sont dignes de estre blasmees.
Et sy ceste dame vous est tant aggreable, sans diminuer
l’honneur d’aultruy la pouvez prier d’amour, &amp; a l’heure
il me respondit, Guenelic soyez certain que l’excellente
beaulté de ceste dame m’a contrainct a verité proferer,
sans ce que troublement de raison, par quelque desir
aveuglé ayt occupé ma veue : car croyez que je suis
deliberé d’estre tousjours loingtain des dars d’amours,
lesquelz si indiscretement &amp; cruellement plusieurs offensent.
Incontinent qu’il eut ces parolles dictes, sans
dilation en telle sorte luy respondis : puis que les louenges
que vous faictes de ceste Dame, ne procedent par
estre attaint de quelque amoureux desir, je vous prye
vous vouloir departir de telz propos : car puis que ne
voulez que amour obtienne sur vous domination &amp;
seigneurie, ne debvez persister en trop grande contemplation,
qui facilement vous pourroit faire tomber en
l’inconvenient de celluy, qui par contraire d’amours, fut
forcé de exorer la deesse Venus, pour impetrer d’elle,
que son ymaige divin vinsse, &amp; pourtant vous veulx
bien advertir, que necessairement se fault donner garde
des principes. J’entens bien que gens de complexion
melencolique comme vous estes, si facilement ne s’enclinent
a amours comme les aultres : Car par la predominante
humeur, Vostre habitude &amp; nature vous rend
aulcunement dur. Mais si une foys vous estiez prins,
jamais ne vous en retireriez : car les melencolicques
pour pigricité &amp; tardiveté du terrestre humeur, premier
se exposeroient a la mort, que de delaisser amour,
Les coleriques y sont trop plus subjectz pour l’impetuosité
du chault humeur, &amp; si bien ilz sont plus voluntaires
&amp; soubdains, plus facilement s’en absolvent.</p>

<div class="chapter"></div>

<h3 id="p2ch7" title="VII. Exercice de chevalerie">Exercice de chevalerie.<br>
Chapitre. VII.</h3>

<div class="c"><img src="images/illu-040.png" alt=""></div>

<p>Premier que je eusse achevé mon propos, arriva
le Duc avec aulcuns de ses familiers : &amp; monta en
son eschauffault, lequel estoit sy sumptueusement aorné,
que tout le lieu en resplendissoit. Beau faisoit veoir
ce prince en ses riches &amp; triumphans accoustremens,
lequel seant en chaire aornee de tresriches &amp; exquises
pierres precieuses, ressembloit le souverain des cieulx
jugeant les fatalles dispositions au consistoire celeste. Tantost
apres qu’il fut arrivé, survint le duc de Locre avec
sa noble compaignie de princes &amp; chevaliers, tous en armes.
D’aultre part le roy D’athenes, avec les siens assista, &amp;
vint sur les rencz en tresbelle ordonnance : &amp; lors commença
le tournoy. Le roy D’athenes baissa sa lance, &amp; picqua
des esperons, contre lequel s’adressa le conte de Fosside :
lequel rompist sa lance, &amp; du grand coup qu’il receupt,
violentement fut porté par terre. Puis apres se
dressa le roy contre Philibert, auquel il donna tel coup
qu’il le renversa sur la croppe de son cheval : &amp; lors se
esmeurent furieusement tant d’une part que d’aultre les
chevaliers, &amp; mesmement le duc de Locres, lequel par
grande impetuosité s’adressa contre le seigneur de Teuffle,
en sorte que pour la violence du coup, le chevalier
&amp; le cheval prindrent terre. Puis d’ung mesme poindre
rencontra ung aultre chevalier, auquel ne prouffita
escu ne aubert : mais le transperça jusques a la chair, dont
de l’extreme douleur luy faillit le cueur. A l’exemple de
ce duc s’esforçoit zelandin le nouveau chevalier, lequel
ne se monstroit degenerant de son noble origine : car
il estoit expert au martial exercice, comme si de long temps
l’eut accoustumé. Et comme il aperceut le roy D’athenes
lequel oppressoit si fort ceulx de dedans, il delibera de
jouster contre luy, &amp; pource que sa lance estoit rompue,
il en print une a ung chevalier des siens qui encores l’avoit
entiere, puis de toutes ses forces s’esvertua contre
le roy, lequel impetueusement venoit, &amp; de telle puissance
se rencontrerent, qu’ilz briserent leurs lances, s’entrehurterent
par telle fureur que le roy fut renversé sur
la croppe de son cheval : mais si mal advint a zelandin
qu’il fut porté par terre tout pasmé avec sa selle parce
que les sangles rompirent. Long temps fut zelandin
en telle sincopise &amp; pasmoyson, &amp; quand il
commença a respirer, il dict.</p>

<p>O mon Dieu quelle
angoysseuse douleur je sens, &amp; ce disoit il pour
l’acerbe douleur qu’il souffroit de son bras dextre, qui
au choir s’estoit rompu. Et lors en grand promptitude il
fut prins &amp; emporté hors des rencz, ce que voyant le
Duc, envoya subitement ung jeune escuyer, pour sçavoir
la verité : &amp; d’aultre part, le roy D’athene fut merveilleusement
marry de l’infortune, pour la timeur qu’il
avoit, qu’il n’i eust peril de mort, qui luy causa une si
grande tristesse, que plus ne voulut arrester au tournay.
Et pour ce institua le duc de Fouquerolles chef &amp;
conducteur de ses gens : puis se sequestra &amp; print son
chemin vers la populeuse &amp; inclyte cité, a laquelle parvenu,
ne voulut en quelque lieu sejourner, jusques a
ce qu’il fut conduict en la chambre de zelandin, lequel
enduroit si grande destresse, que pour refuge s’estoit
colloqué au triste lict. En sa chambre assistoyent plusieurs
chirurgiens, qui preparoient medecines aptes a
le revalider &amp; guarir, mais pour le present me deporteray
de ce propos, pour reciter les belliqueuses proesses
des nobles chevaliers, entre lesquelz faisoit de beaulx
faictz d’armes le Duc de Foucquerolles : car il molestoit
&amp; abbatoit tout ce qu’il rencontroit, &amp; ayant mis
la main a l’espee frapoit a dextre &amp; a senestre, tellement
que riens n’arrestoit devant luy : &amp; a ceste occasion ses gens
excitoient l’ung l’aultre, de sorte que vigoureusement
se combatoient. Le Duc de Locres s’esforsoit de resister :
mais de petite valeur luy fut sa resistence, car le
Duc de Fouqueroles avec l’ayde du Conte de Marlieu,
&amp; du seigneur de Housen firent tant qu’ilz ne peurent
plus souffrir leurs molestations, mais pour les eviter,
furent contrains d’eux rendre fugitifz : parquoy le
Duc fist sonner la retraicte, &amp; pour ce chascun se retira.
Mais le duc qui estoit succumbé en grande tristesse, a
cause de l’inconvenient de son filz, se enquist aux Chirurgiens
qui s’en estoient prins garde : lesquelz luy certifierent
que en brief temps le rendroyent en sa bonne convalescence :
&amp; a l’heure le Duc commanda a la Duchesse
qu’elle le allast visiter, ce qu’elle fist seullement accompaignee
de ses deux filles seurs de zelandin, lequel elles
trouverent fort debile : mais sa couleur commençoyt a
diminuer. Chascune des dames luy dirent plusieurs parolles
de confort, luy donnant esperance de briefve guarison.
Puis apres aulcune espace de temps craignant de
le attedier &amp; fascher, se partirent. Mais incontinent que
elles furent absentees, par ung escuyer zelandin nous
manda, pour selon sa coustume se deviser familierement
avecq nous : mais Quezinstra desiroyt bien de se excuser,
car il ne demandoit que se retrouver seul pour recommencer
ses lamentables complainctes, Toutesfoys
considerant que nulle excuse ne pourroit avoir lieu de
reception : &amp; que zelandin se pourroit contre nous irriter,
au mandement nous rendismes obeyssans en nous
transportant en sa chambre : a laquelle parvenus, modestement
finismes lez deues &amp; accoustumees salutations :
puis luy demandasmes comment il se trouvoit, &amp; si les
Chirurgiens, par l’operation de leurs œuvres medicamentes,
ne avoyent point donné refrigeration a sa douleur :
a quoy il nous feist response, qu’il se trouvoit aulcunement
allegé : puis incontinent entra en propos du
tournoy, &amp; nous demanda selon nostre opinion auquel
des chevaliers Fortune avoit tant de felicité concedee,
comme de avoir obtenu la victoire de ceste journee.
En cest instant qu’il eust ces parolles proferees, je euz
certaine intelligence, que mon compaignon souffroyt
une merveilleuse douleur interieure : car la mutation de
sa couleur le demonstroyt : il commença a se refroydir,
la langue devint mute, qui estoit signification d’excessive
anxieté : parquoy simulant avoyr quelque affaire,
avecq le meilleur moyen qu’il peut se voulut licentier :
mais zelandin qui estoit ignorant de l’occasion de sa tristesse,
luy dict, Quezinstra quelle est la cause a ceste heure
de telle observation de silence ? pourquoy ne me dictes
vous vostre opinion de ce que je vous demande ?
quelle chose de nouveau vous est intervenue qui tant
vous exagite &amp; trouble, comme vostre decoloree face
le demonstre ? Si vous avés necessité de quelque chose,
faictes m’en sçavant : &amp; tant pour honnesteté que pour
vostre prouffit y satisferay, &amp; sans jurer, ainsy le pouez
vous croyre. Apres ces benignes parolles je prins le
propos, &amp; dis ainsy.</p>

<p>Mon treshonnoré seigneur puis que vous desirés estre
certain, &amp; avoir la totalle intelligence, affin de avoir
l’ample certitude dont procede la tristesse de mon bien
aymé compaignon, je prendray la hardyesse de vous
declarer le secret de son cueur, lequel je cognoys estre
si oppressé que pour le present en sa faculté ne sçauroit
le vous sçavoir exprimer : mais pource que entre nous
jamais ne fut aulcune chose celee, la pure verité je vous
en declaireray, comme il pourroyt faire par la prononciation
de sa vive voix : &amp; pour vous en donner certaine
science, bien vous veulx advertir que l’extremité que il
souffre, de magnanimité de cueur luy procede : car a
ceste heure quand par vostre humaine benignité
doulcement luy avés demandé selon son opinion, lequel
s’estoyt mieulx porté au marcial exercice, ceste parolle
en si grande vehemence luy transfixa le cueur, que
non moindre douleur n’a souffert, que fist Hecuba quand
elle veist l’eversion de ylion : car cela luy a faict rememorer
que en son adolescence en semblables exercices il a
esté instruict, comme celluy qui de antique origine est
extraict de noblesse, Mais fortune aveuglee &amp; instable,
qui journellement persecute les vertueulx, l’a en telle infelicité
conduict que sans sa coulpe il a esté expulsé de
la maison paternelle. Et pour ce n’est de merveille se il
luy est grief de estre privé de son pays, &amp; de avoyr
abandonné la societé des personnes, du sang desquelz
il a esté produict &amp; procreé en lumiere. Las il est
bien difficile de telles infortunes patiemment tolerer,
mesmes a ceulx qui aspirent de vivre en coustume
genereuse pour exercer œuvres viriles &amp; dignes de
louenges, comme bien suis certain que Quezinstra le
desire. Et parce qu’il ne espere de le pouvoir faire, la
douleur luy est si vehemente, qu’il ne luy est possible de
la pouvoir temperer : &amp; pource Monsieur que je vous
ay divulgué la cause de son regret (par l’intelligence
que en avez) pourrez juger qu’il n’est sans occasion.
Incontinent que je euz imposé fin a mon fidele parler,
je apperceuz ce jeune prince estre commeu de
compassion : &amp; lors avec une urbanité traictable commença
a prononcer ce que son institution naturelle &amp;
vraye gentillesse luy enseignoit, &amp; dict ainsy : Quezinstra
je suis merveilleusement marry de ce que ne
ay esté adverty plus tost de vostre infortune, sans tenir
ainsi voz douloureuses afflictions occultes &amp; secretes.
Car si je en eusse esté adverty, ce me eust
esté occasion de premediter les moyens les plus convenables
pour aulcunement vous subvenir mais encores
n’est trop tard ce qu’il se peult faire : &amp; je vous asseure que
je seray solliciteuz &amp; vigilant de vostre utilité &amp; honneur,
&amp; par experience trouverez que les parolles ne seront
de l’effect differentes. Ces melliflues &amp; doulces parolles
causerent a Quezinstra aulcun confort, qui fut
occasion de luy restituer la parolle, qui par trop excessive
douleur luy avoit esté fortclose : Ainsi commença
a dire : certes monsieur, je ne puis mediter comment se
pourra efforcer la pusillanime vertu, a rendre les graces
deues &amp; convenables comme vostre grand bonté le
merite. Mais en telle sorte suis de present institué, qu’il
m’est advis que si tout le cours de ma vie me travailloye,
ne pourroie point satisfaire, toutesfoys tant me confie de
vostre benignité accoustumee, qu’il vous plaira me supporter :
&amp; aussy considerer mon ineptitude.</p>

<div class="chapter"></div>

<h3 id="p2ch8" title="VIII. Les deux compaignons sont faictz chevaliers">Les
deux compaignons sont faictz
chevaliers.<br>
Chapitre. VIII.</h3>

<div class="c"><img src="images/illu-041.png" alt=""></div>

<p>Apollo avecq ses ardentz chevaulx s’en retournoyt,
quand apres avoyr licence impetree la compaignie
de zelandin nous sequestrames : &amp; nous parvenus au
Palais, avecq aulcuns gentilz hommes prismes nostre
refection : puis incontinent en nostre chambre nous retirasmes,
tant pour deviser, que pource que la court estoit
privee de toute recreation, a cause de l’infortune de zelandin :
nous retirez en nostre secret hebergement, en
devisant de diversité de propos : l’insidieux sommeil si
fort nous stimula, que noz lassez membres contraignit
a chercher le benefice du desiré repos : parquoy pour
restaurer la nocturne lasseté, dedans le lict nous collocquasmes.</p>

<p>Desja Phebus se departoyt de son oriental domicile
en dechassant les tenebres nocturnes, pour eslargir rutilante
lumiere, quand nous commenceasmes a esveiller :
puis en grande promptitude, nous appareillasmes
pour nous transporter au palais : &amp; si tost que nous y
feusmes, veismes le duc, lequel seulement accompaigné
de deux gentilz hommes ses plus familiers, adressoyt son
chemin a la chambre de son filz, lequel il trouva en meilleure
disposition qu’il n’estimoit, dont il fut reduyct en
grand hilarité, Si luy commença a dire, qu’il avoit eu si
grand tristesse de son infortune, que a ceste occasion la
journee precedente se estoit passee, sans ce que les chevaliers
se eussent oser occuper a quelque solacieux exercice.
A ces parolles respondit zelandin. Monsieur tres
affectueusement je vous supplie que pour mon mal (dont
je espere brief guarison) ne vueillez diminuer l’amplitude
&amp; sumptuosité de voustre court : ny prohiber les
delectables esbatemens des chevaliers, car ce me causeroit
une tristesse, qui trop plus me seroit griefve, que
l’infirmité du corps. Ces parolles dictes, ne tarda guere
le duc qu’il ne se voulut absenter : mais comme je croy de
quelque vertu divine inspiré, premier demanda a zelandin,
lesquelz de ses gentilz hommes il desiroit le plus
pour luy tenir continuelle compaignee. Bien heureux commencement
sembla a zelandin pour subvenir a Quezinstra
parquoy il dist : monsieur il n’y a compaignee, qui me fust
plus aggreable que de ces jeunes gentilz hommes estrangiers
parce que je les trouve modestes, discretz, &amp; excedans
les aultres en souveraine eloquence. Mais trop me desplaist
de l’extreme tristesse de l’ung, laquelle luy procede
pource qu’il n’est en son pouoir d’exercer chevalerie
comme tousjours ont faict ses predecesseurs, car j’ay entendu
de son compaignon qu’il est de grande noblesse
extraict. A ce propos respondist le duc, certes zelandin
ce m’est chose tresaggreable de veoir ces jeunes gentilz
hommes converser avec vous, car je me persuade de
croyre qu’ilz soient ainsi bien conditionez comme vous
me recitez, combien que jamais n’eusse gueres de devises
avecques eulx : mais plusieurs foys me suis delecté a considerer
leur modestie &amp; vertueuse contenance : mais je
m’esmerveille quelle infortune les a a telle infelicité conduictz.
Je suis memoratif que premierement quand je les
interroguay de leurs regions, &amp; de l’occasion de leur
voyage, ilz me respondirent seullement, le juvenil appetit
en estre cause, pour estre desireux de frequenter diversité
de pays. Ha monsieur (dist zelandin) de ce ne debvez
prendre admiration : car n’est la coustume des sages
&amp; discretes personnes, de si legierement descouvrir
leurs secretz : lesquelz a ma notice ne feussent venus,
n’eust esté sa face taincte de pasle couleur : qui de la douleur
interieure m’a faict indice : &amp; quand a mon instante
priere son compaignon me le declaira, je luy promis
que de mon ayde ne luy serois faillant, &amp; pour ce
monsieur je vous obsecre &amp; prie que le vueillez faire
chevalier, &amp; en me contentant de ce mien honneste desir,
ne vous sera moindre louenge, que a moy de contentement,
parce que le temps le conceut &amp; l’honnesteté
le desire.</p>

<p>A l’heure le Duc persuadé par les instantes prieres
de son filz, luy dist que non seulement seroit sa supplication
exaulcee, qui estoit de faire chevalier Quezinstra :
mais pour plus le letifier il avoit deliberé de faire
semblable honneur a son compaignon Guenelic. A la deliberation,
sans long temps differer s’ensuyvit l’effect : car
en la presence de son filz &amp; aulcuns de ses gentilz hommes
de la main du duc receusmes l’ordre de chevalerie,
qui fust a Quezinstra chose plus aggreable, que ne fut
a Philippe Macedonien le jugement de cest enfant : lequel
pour les aultes entreprinses par luy accomplies,
fust grand appellé : jamais aussi ne fut si tresplaisante, a
Antiochus la victoire de Demetrius. Incontinent apres
ces choses faictes, le duc se departoit de son filz affin
d’assister au temple, pour ouyr le service divin : lequel achevé,
s’en retourna en une spacieuse salle ou les tables
estoient dressees, &amp; couvertes de delicates viande, ausquelles
auroient donné lieu celles du grand Luculus
Romain. Finit le grand &amp; sumptueux service, les nobles
princes &amp; chevaliers de la compaignee du duc s’absenterent
pour commencer a eulx preparer : &amp; nous retirez
en nostre chambre, Quezinstra commença a joyeusement
se deviser, &amp; me disoit : Guenelic si bien sçaviez
la grande hilarité par moy conceue, pource que nous
sommes du nombre des chevaliers, je suis seur que ce
vous seroit cause de letification, combien que certain
soye que de vostre part seulement aspirez vers voustre
dame Helisenne, &amp; ne desirez aulcunement de estre constitué
en l’honneur, lequel sans vostre requeste vous a
esté imparty : toutesfoys la chose vous doibt estre acceptable,
&amp; en debvez rendre plus de graces &amp; remerciemens,
que si par supplication le eussiez obtenu : car merveilleusement
se doibt estimer le don qui procede de
la priere. Mais peult estre que les solicitudes trop puerilles,
dont vostre pensee est occupee vous privent des
bonnes considerations : &amp; si ainsi estoit vous ne pourriez
bien discerner la lumiere des tenebres, qui seroit
occasion que prefereriez la misere a la gloire : car cest
amour sensuel aulcunesfoys rend l’homme pusillanime,
Parquoy a bonne raison est fabulé par le prince des
poetes, Homere, que le Phrygien estant en bataille contre
le Grec, evita le peril mortel, par le moyen de la deesse
Venus, laquelle toute circondee &amp; environnee, d’une
nuee aureine, tira invisiblement son serviteur, &amp; le colloqua
en son resplendissant &amp; odoriferent domicille.
Mais vous debvez entendre que cela n’a aultre signification,
que la pusillanimité de Paris, lequel au paravant
qu’il se adonnast a ceste effrenee lascivité, estoit esgal en
force &amp; en vertu a son frere Hector, le plus belliqueux
chevalier du monde.</p>

<p>O combien se debvroit contempner &amp; despriser ce pasteur
Troyen : de estre ainsi devenu si treseffeminé &amp;
remply d’ineptitude ? cela doibt estre exemple a tous gentilz
hommes modernes : &amp; bien vous ay voulu rememorer,
affin que l’amour que portez a Helisenne ne vous
adnichille, mais au contraire vous fault estre vray imitateur
de vertu, affin que voz vertueuses operations viennent
a la notice de vostre dame : laquelle vous en tiendra
en plus grand estime, comme faisoit la royne Genefvre
Lancelot du Lac : auquel amour causa bien aultre
efficace que ne feist a cest infelice Troyen, car il accomplist
plusieurs belliqueuses entreprinses, pour estre
de sa dame loué &amp; exalté : l’exemple d’icelluy vous debvez
ensuyvre. Bien suis certain que du principe vous trouverez
l’art militaire ung petit estrange, parce que ne y
avez esté instruict, mais totalement vous estes occupé
en l’œuvre litteraire : toutesfoys en contemplant ceulx
que vous cognoistrés plus aptes a tel exercice : vous y
fauldra regir &amp; gouverner, &amp; commencer par bon &amp;
vertueulx courage : car qui temerairement commence,
miserablement finit. Ainsi comme Quezinstra fidellement
me amonestoit, je luy respondis si a personne oncques
fuz, ou suis pour estre obligé &amp; redebvable, je le
suis a vous tresgrandement, pource que continuellement
me admonnestez de ce en quoy vous congnoissez
que mon honneur &amp; utilité conservent, dont meritez
de estre grandement loué, pource que ne est moindre
vertu l’enseigner que l’apprendre. Mais ce qui plus me
contriste, sy est de ce que je vous voys si timide &amp; craintif,
que pusillanimité &amp; tendreté ne occupe lieu en mon
cueur : &amp; ce vous procede a cause que je suis soubz la conduicte,
&amp; en la puissance du dieu d’amours dont vouz
ne faictes aulcune estime, comme de chose inepte &amp;
puerile. Mais je formide &amp; crains que au temps futur
ne vous en repentez, &amp; contristez de la petite estime que
presentement en faictes. N’avés vous timeur de succumber
en l’inconvenient du cler Phebus, duquel me souvient
vous avoir aultresfoys parlé, mais pource que
ne vous avoye narré la cause dont l’amour luy procedoyt,
presentement je le vous veulx exprimer, qui fut
pource que icelluy Phebus par trop se glorifioit de
avoir obtenu la victoire du grand Piton : &amp; pourtant
contempnoit &amp; desprisoit le dieu d’amours, luy disant
que a luy ne appartenoit de porter l’arc ne les fleches
en sa presence : mais les luy debvoit concinner comme
a celluy qui estoit merveilleusement fort, parquoy
disoit a Cupido que comme son inferieur se debvoit
humilier devant sa sublimité. De ces superbes &amp; audacieuses
parolles, fut cupido fort indigné, &amp; luy dict
que de brief luy feroit sentir de ses fleches la force &amp; vertu,
ce que il feist : car sans dilation print son vol vers
le mont Pernasus : auquel parvenu, sans differer ne
craindre de offenser la divinité, de l’une de ses fleches
transfixa le cueur de Phebus, dont la vulneration demeura
quasi incurable. Ceste exemple doibt estre suffisante
pour vous garder de plus vituperer ceste sublimité,
a laquelle ne debvez ascripre ny adapter le deffault
de Paris, qui comme je croys a ceste cause ne luy
procedoit : car selon ma conception amour fait l’homme
prudent en tous cas survenans, facond, magnanime,
asseuré, hilaire, discret &amp; liberal, parquoy en sa
puissance totallement je me confie. Comme je proferoye
telles parolles, Quezinstra se print a me regarder,
&amp; en soubzriant me dist. Accompaigné ne estes
tousjours de toutes ces qualitez : car souventesfoys
quand pour ceste sensualité estes si douloureux, anxieux,
&amp; triste, vous ne estes sy prudent, discret, &amp;
constant que de present vous vous demonstrez. Ainsy
devisant, sortismes de nostre chambre, &amp; incontinent
que feusmes en la rue, nous veismes innumerable compaignee
de chevaliers qui adressoyent leur chemin vers
le lieu designé, pour les joustes, ou le duc &amp; la Duchesse
desja assistoyent : &amp; ce pendant que nous delections
a les contempler, En jectant mon regard en circonference
apperceuz ung escuyer : lequel apres nous
avoir salués, nous dict qu’il avoit charge de zelandin
de nous preparer armes &amp; chevaulz : parquoy quand
il nous plairoit nous les feroit amener, a quoy nous
feismes telle responce. Mon amy trop plus que ne
pourrions estimer somme obligez a monsieur vostre
maistre, pour les benefices que nous recepvons de luy :
dont vous supplions que de par nous treshumblement
le remerciez, &amp; puis apres le plus diligemment qu’il
vous sera possible : faictes amener des chevaulx, pour
ce que nous sommes timides que n’estions trop tard venir
au tournoy, aulquel comme je croy, l’on a donné
commencement. Tout subit quand eusmes dict telles
parolles, l’escuyer se sequestra de nous, &amp; sans gueres
de dilation, nous envoya deux chevaulx tous blancz :
lesquelx estoient merveilleusement beaulx &amp; puissans,
avec armes pareillement blanches.
Sans gueres tarder, nous appareillames :
&amp; en prenant nostre chemin
vers le tournoy ainsi
commençay a dire
en m’adressant
a la deesse
Venus.</p>

<div class="chapter"></div>

<h3 id="p2ch9" title="IX. Faictz d’armes de jeune chevalier">Faictz
d’armes de jeune chevalier.<br>
Chapitre. IX.</h3>

<div class="c"><img src="images/illu-042.png" alt=""></div>

<p>O Deesse tresillustre, de laquelle la planete est l’une
des plus refulgente qui soit entre les estoilles non
fixes au firmament, laquelle est nommee Venus, pource
qu’elle vient a toutes choses : aulcunesfoys aussy est
appellee Hesperus, vesperus, ou Lucifer, c’est a dire portant
lumiere.</p>

<p>O estoille marine &amp; sidere journal precedant le soleil
matutin : laquelle comme je croy a esclairé a ma nativité,
en propinant a ma conception, ou fluence amoureuse,
&amp; complexion totallement venerienne.</p>

<p>O saincte deesse dont je invocque le nom, vueilles
moy estre favorable, en exorant pour moy celluy,
lequel pour acquerir ta benivolence, tempera ses
fiers &amp; durs regards, ce fut le Dieu des batailles
Mars : auquel en faveur de toy j’ay parfaicte confidence
&amp; esperance totalle, que mon humble requeste sera exaulcee.
Ces parolles prononcees, plus ne doubtay la verité
de l’instable fortune : &amp; nous parvenuz au tournoy, lequel
estoit ja commencé, nous arrestames ung petit,
pour contempler le duc de Fouquerolles, lequel excedoit
les aultres en magnanimité de cueur : en sorte que
riens ne arrestoit devant luy : il abbatoit chevaliers &amp;
chevaulx par telle fureur &amp; impetuosité qu’il passa le
tournoy en repulsant ses adversaires jusques aux barrieres :
combien que le duc de Locres feist son debvoir
de les soubstenir : &amp; a l’heure Quezinstra picqua son
cheval des esperons &amp; rencontra le seigneur de Teuffle
venant a luy, auquel il donna tel coup qu’il abbatit
par terre luy &amp; son cheval, &amp; sans briser sa lance d’une
mesme course furieusement attaignit ung aultre chevalier
lequel il blessa merveilleusement, puis se mesla au
plus fort de la presse, faisant merveilles d’armes, &amp; moy
qui de pres le suyvoie, feuz tant favorisé de l’amy de la
deesse, que si humblement je avoye exoree, que je n’estoye
digne de estre blasmé, quoy voyant ceulx de dedans,
reprindrent leurs forces tellement que ceulx de dehors
ne faisoient plus que souffrir : dont le duc de Fouquerolles
fut fort irrité, &amp; pour ce reprint nouvelle lance
pour venir a Quezinstra : lequel en print une aussy, &amp;
s’entredonnerent des coups que Quezinstra sur tous
estourdy, &amp; quasi prest a tomber, mais le cheval du noble
Duc qui toute la journee avoit porté la charge de
l’estour ne peult supporter la violence du coup, &amp; pour ce
le Duc ensemble son cheval furent abbatus, &amp; long
temps demeura sur l’herbe verte : &amp; quand il eust pouoir
en grand promptitude se leva, &amp; se retira hors des rencz oultrageusement
irrité, comme est le vray naturel &amp; coustume
des nobles hommes, quand ilz se voyent suppeditez
en efficace de vertu, luy estant si fort courroucé,
qu’il n’estoit possible de plus. Le conte de Merlu survint
&amp; luy fist present d’ung puissant cheval, dont il avoit
abbatu le maistre : adonc le Duc se commença a letifier
esperant user de vindication, &amp; pour ce s’adressa a Quezinstra,
en proferant telz motz. Chevalier preparés vous
a la jouste, car ce me tourneroit en trop grande anxieté,
si vous aviés l’honneur de ceste journee sans bien le
meriter. A l’heure Quezinstra ne voulut user de reffus :
mais plus eschauffé que ung Lyon de Lybie : de toutes
ses forces s’esvertua, tellement que de rechef le Duc fut
porté par terre, des esclas des lances qui se briserent, &amp;
tressallirent jusques aux eschauffaulx, faisant tel bruyt
qu’il sembloit que quelque puissante navire agitee du
violent &amp; horrible Boreas, fut collisee contre quelque
marins scopule ou rocher. Lors dirent les dames.</p>

<p>O Dieu eternel, quel chevalier est celluy qui a jetté par
terre le Duc de Foucquerolles : lequel au paravant rendoit
tous les aultres fugitifz ? mais a present il a trouvé
son superieur : Aynsi disoient les dames de Quezinstra
lequel avoit tellement blessé le Duc, que pour l’extreme
destresse de sa douleur, ne pouoit parler, ne rendre
voix. Mais quand la parolle luy fut restituee, il dist.</p>

<p>O sublime Dieu, quel vigoureux chevalier, quelle furieuse
lance j’ay a ceste heure rencontré ? Et lors on luy
demanda s’il vouloit remonter : mais il fist responce que
le plus diligemment qu’il seroit possible. C’estoit chose
tresurgente : que on le porta hors de renc, car il sentoit
bien qu’il ne seroit en sa faculté de se pouoir soubstenir.
A ces parolles, par aulcun de ses gens fut incontinent transmigré :
mais pour le present me deporteray de parler
de luy, pour vous narrer les incredibles prouesses de
Quezinstra : lequel apres avoir mys la main a l’espee,
feist tant de chevalerie, qu’il me seroit difficile
de le reciter : car il molestoit si oultrageusement ceulx de
dehors, que celluy se pouvoit nommer felice qui evitoit
la fureur de ses enormes coups. Le conte de Merlieu, faisoit
son debvoir de resister, mais ce ne luy servit de riens
car finablement ilz demourerent vaincus. Alors fist le
Duc sonner la retraicte, &amp; a tant cessa le tournoy, &amp; tant
d’une part que d’aultre chascun s’en alla desarmer.</p>

<p>Quand les Roys &amp; princes furent reduictz au Palays :
ilz commencerent a tenir propos de l’inestimable
&amp; indicible proesse du nouveau chevalier : &amp; disoyent
tous en general, que mieulx ressembloyt son vertueulx
prince que simple chevalier : puis que nul ne trouvoyt
es œuvres belliqueuses a luy equiparable, &amp; que il
estoyt digne que grand honneur luy fut exhibé.
Voyant le Duc que chascun extolloit Quezinstra,
il appella ung de ses Chevaliers, &amp; luy donna charge
de se transmigrer par devers nous, pour nous dire
que il ne y eust faulte, des l’heure presente assister
au Palays : &amp; incontinent ces parolles ouyes, nous
transportames, &amp; ne feusmes en moindre benevolence
acceptez, que fust Cicero du peuple Romain, quand de
son exil il fist retour. Tost apres furent les tables dressees,
ou l’on fut si opulentement servy, qu’il n’est a croyre,
que aux nopces de Peleus &amp; de Thetis (esquelles
les celestielles Deesses eurent la contentieuse question
de leurs divines formositez) eust gueres plus
delicates viandes : avecq vins si excellens, que ilz
esgaloyent les nectariennes liqueurs. Apres que le
sumptueulx service fut achevé, commença la presente
armonye du doulx son des instrumens, qui
en si meduleuse resonnance armonisoient, que si la eussent
estés Orpheus, Amphion, Thamira, &amp; Dardanus,
de tristesse se fussent cruciez, pour ne sçavoir en leurs
musicques icelles approcher : ce pendant que les chevaliers
&amp; Dames se delectoyent a danser : les Roys &amp; princes
se devisoient du duc de Foucquerolles, lequel gisoit en
sa chambre griefvement blessé : parquoy les princes me
disoient, lequel d’entre eulx seroit esleu chef de ceulx
de dehors, pour la subsequente journee : puis a la fin
consulterent &amp; delibererent, que se seroit le Roy D’athenes,
lequel ne vouloit accepter la charge : pour ce
que la premiere journee luy avoit esté si infelice, comme
d’avoir blessé zelandin. Toutesfois il fut tellement
stimulé qu’il ne peut plus user de reffus. Apres ceste deliberation
faicte fut apportee une riche &amp; superabondante
collation de plusieurs confitures &amp; vins delicieulx :
puis apres chascun pour reposer, en sa chambre
se retira. Mais Quezinstra &amp; moy allasmes premier visiter
zelandin, lequel nous feist ung doulx &amp; begnin
recueil : &amp; entres aultres devises nous dist que merveilleusement
estoit joyeulx que nostre commencement a
l’art militaire nous estoit tant honnorable, comme
on luy avoit faict ample recit : a quoy Quezinstra fist
telle response : Monsieur si nous avions faict œuvre
qui fut digne de louenge, a vous en debvroit estre
l’honneur attribué : car sans vostre faveur ne fussions
parvenuz a recepvoir l’ordre de chevalerie : parquoy
vous referons toutes les sempiternelles graces, que a
nostre petit present estat est possible, &amp; non telles que
a la vostre dignité conviennent. En disant ces parolles,
a cause de l’heure tardive, prismes de luy humble
congé, &amp; quand nous fusmes en nostre secrette chambre
retirez, Quezinstra se commença a deviser, &amp; a remercier
la vertu divine : laquelle ceste journee, nous avoit
tant favorisé : a ces parolles je feiz briefve response : a
l’occasion que par la vehemence d’amours estoye fort
angustié, &amp; par grand desir attendoye la fin de ceste feste :
a ce que peusse peregriner pour retrouver ma desiree
Helisenne. Mon compaignon me voyant ainsi, imposa
silence a son parler, doubtant de me attedier : mais
quelque temps apres que feusmes couchez, les nocturnes
tenebres, le silence, les vapeurs de l’estomach avecq
l’inaccoustumee lasseté, tellement mes sentismens lierent,
que tout endormy demeuray.</p>

<p>L’oriental palais de Titon se commençoit desja a
ouvrir pour illustrer tout l’universel, quand nous
commenceasmes a appareiller : &amp; en donnant principe
au Matutinal parler, nous transportasmes en la chambre
de Zelandin. Et apres luy avoir donné le bon jour, commença
a nous arraisonner &amp; parler de diversité de propos :
&amp; ce pendant survint ung chevalier, lequel treshonnestement
nous salua : puis nous dict, chevaliers pour
vous faire sçavantz de l’occasion de ma venue, debvez
entendre que par le commandement du duc de Fouquerolles,
me suis transmigré vers vous, pour vous prier
de par luy, de vouloir assister en sa chambre, a ce que familierement
vous puisse accointer : car vostre chevaleureuse
magnanimité luy a causé si affectueulx desir de
vous cognoistre, que depuis la journee precedente, n’a
cessé de s’enquerir de vous, jusques a ce que par le Duc
(lequel l’estoyt venu visiter) il en a eu certaine science,
Et lors Quezinstra respondit, chevalier je vous certifie
que merveilleusement nous tenons obligés au magnanime
prince : puis que par son humaine benignité, desire l’accoinctance
de si paoure chevalier, &amp; qui ne sommes
riens au respect de son altitude : &amp; pour ce n’est raison
que tant se humilie vers nous comme de nous prier :
mais peult user sur nous de totalle prerogative &amp; autorité,
comme de ceulx qui nous voulons nommer
ses perpetuelz mancipes, &amp; pourra de nous disposer a
son bon plaisir. En disant ces parolles, prismes nostre
chemin vers le domicile du prince, &amp; n’arrestames jusques
a ce que en sa chambre feusmes conduictz, ou le
trouvasmes tresmal disposé : toutesfoys avec grande hylarité
de luy feusmes acceptez &amp; receuz : &amp; depuis les salutations
&amp; receptions faictes, non moins prudentement
que doulcement nous interrogua de nostre estat : a
quoy subtilement &amp; ingenieusement respondismes,
sans luy manifester l’occasion de noz voyages : &amp; a l’heure
par la subtilité de son esperit il eust certaine evidence
que nous voulions tenir noz affaires occultes &amp; secretes,
&amp; pour ce imposa fin a ce propos, &amp; commença a
dire. Nobles chevaliers quelz que vous soyez, de sempiternelles
louenges estes dignes, a l’occasion des incredibles
faictz D’armes, que en la journee d’hier feurent
par vous accomplis, &amp; pour la modeste honnesteté, que
je vois resider en voz personnes, merveilleusement me
letifie de vostre honneur &amp; utilité, &amp; bien desireroie que
fortune vous feust autant favorable ceste journee que
la precedente : n’estoit une chose que vous veulx celer,
c’est pource que si par vous est obtenue la victoire,
vous pourriés choisir celle des damoiselles qu’il vous plaira :
&amp; a ceste occasion suis agité d’une timeur excessive craignant
que par vous je ne soye frustré d’une damoyselle
fille au Conte de Merlieu, laquelle j’ayme si effusement
&amp; cordialement : que si je estoye possesseur d’autant
de tresors que fut jamais Midas, mieulx aymeroye
en estre destitué, que de faillir a mon esperee premiation.
Dictes ces parolles, Quezinstra ainsi luy dict.</p>

<p>Monsieur toute beatitude ou honneur que l’homme
reçoit en cest inferieur monde, il le doibt attribuer
au souverain des cieulx, sans vouloir user de
ingratitude, en ne estimant icelluy honneur luy proceder
par son propre merite : &amp; pour ce considerant la felicité,
que il pleust a la supernelle bonté nous donner
aide en cueur &amp; en parolle, humblement le remercie,
sans ce que aulcune louenge que l’on pourroit de moy
proferer, me face succumber au laberinthe de presumption,
ce que de tout mon pouoir veulx eviter : &amp; quant
a ce dont vous estes si timide, je ne y voy occasion : car
peult estre, que l’eslargiteur de tous biens, a disposé de
aultre que de moy de la victoire de ceste journee gratifier.
Mais encores si ainsi estoit que tant de felicité me
fust concedee, que je peusse retourner vaincqueur, bien
je vous asseure que de vostre amye ne seriez spolié :
mais au contraire vous en vouldroye faire vray possesseur,
ce que bien seroit en ma puissance : car je ay entendu
que le vaincqueur en pourra disposer ou en faire
present a prince ou chevalier, tel qu’il luy plaira. Incontinent
que Quezinstra eut achevé son propos : en
face joyeuse le duc telle parolle luy dist.</p>

<p>O noble chevalier, soyez certain que la promesse que
m’avez faicte m’est plus aggreable, que ne seroit la conqueste
de toute la terre de Asie : car j’estime tant de vostre vertu :
que je croys indubitablement, que retournerez victorieulx :
&amp; a l’heure si vous desirez chose qui soit en
ma puissance &amp; faculté : pas ne debveriez differer de me
le declarer : car vous ne trouverez reffus a chose que puissiez
requerir, &amp; en faveur de vous ne veulx moins offrir
a vostre compaignon.</p>

<div class="chapter"></div>

<h3 id="p2ch10" title="X. Fin du tournoy, &amp; victoire pour le jeune chevalier">Fin
du tournoy, &amp; victoire pour le
jeune chevalier.<br>
Chapitre. X.</h3>

<div class="c"><img src="images/illu-043.png" alt=""></div>

<p>A ces motz, ne faillismes de treshumblement le remercier :
&amp; ce pendant se preparoit le disner ou
nous feusmes richement servis : puis apres la refection prinse,
impetrasmes licence du duc, &amp; nous retirasmes en nostre
chambre : puis incontinent commenceasmes a nous
preparer : puis en grande diligence nous trouvasmes au
tournoy, &amp; depuis nostre venue, gueres ne tarderent
a venir les combatans d’une part &amp; d’aultre : entre lesquelz
le roy de Athenes chef de ceulx de dehors, commença
le premier, &amp; rencontra le conte de Fosside avecq telle
impetuosité qu’il le porta par terre : puis apres attaignit
ung aultre chevalier, auquel il donna tel coup, qu’il le
renversa luy &amp; son cheval, ce que voyant le Duc de Locres,
s’esmeut furieusement contre luy : non pourtant si
la lance du Roy ne se feust brisee, le Duc eust prins terre
comme les aultres : &amp; lors mist le Roy la main a l’espee
&amp; feist tant d’armes, que le narrer seroit difficile : &amp; d’aultre
part, Quezinstra se mist au renc faisant tant de prouesses,
que tous en general en prenoyent admiration : car
de telle sorte se esvertuoit, que ceulx qui le veoient venir
vers eulx, se pouvoient desja juger par terre. Le duc
de Locres voyant telles merveilles, estoit profusement
joyeulx, &amp; luy aydoit de tout son pouvoir : &amp; molestoient
tellement ceulx de dehors, que s’ilz n’eussent esté
soustenuz par le Roy de Athene, &amp; le seigneur de houssen,
nullement ne les eussent sceu souffrir : mais ces deux
faisoient grand resistence : &amp; mesmes le seigneur de Houssen
s’adressa a moy &amp; nous donnasmes si enormes coups
que ne peusmes supporter si extreme violence sans nous
entreporter par terre : mais sans gueres tarder fusmes remontés,
&amp; voulions recommencer la jouste, quand Quezinstra
(lequel alloit par les rencz, abbatant chevaliers
&amp; chevaulx) survint entre nous, &amp; par ce feusmes separez.
Le roy de Athene estoit merveilleusement irrité de
ce qu’il veoit ainsi oultraiger ses gens, &amp; a ceste occasion
reprint nouvelle lance : &amp; s’en vint impetueusement contre
Quezinstra : lequel s’estoit preparé pour le recepvoir.
Qui vouldroit rediger par escript la vertu &amp; magnanimité
de deux champions, seroit chose tresurgente, de
exorer non seullement Calliope : mais toutes les neuf
muses, a ce qu’elles prestassent stile convenable, pour
exhiber leur inestimable valeur, laquelle par bouche
humaine ne se pourroit exprimer : car ilz se esmeurent
par telle impetuosité, qu’ilz faisoient trembler non seullement
la terre : mais de leur fureur pallissoit Apollo,
&amp; a leur rencontre feirent si horrible bruyct : que il
sembloit que Olympus &amp; Oeta feussent ensemble froissez :
le Roy adressa son coup au millieu de l’escu : lequel
ne peut guarentir le haulbert qu’il ne perceast Quezinstra
jusques a la chair vive : &amp; d’aultre part Quezinstra
attaignit le Roy au millieu de la poitrine, &amp; luy feist
une petite playe : les lances rompues, meirent les mains
es espees en frappant si furieusement, que l’on ne eust
peu juger qu’ilz eussent legierement fendues les plus
haultes montaignes que la gelide Scythie soubstienne,
tellement que par leur invincible courage, chascun de
eulx donna &amp; receupt tant de coups, que leurs escus
estoient detrenchez, &amp; leurs harnoys percés en plusieurs
lieulx : &amp; feurent long temps si esgaulx, que l’on
ne pouvoit juger lequel seroit superieur, mais finablement
le Roy ne pouvoit plus souffrir.</p>

<p>Toutesfoys
craignant la honte d’estre dompté, fut par luy une subtille
invention excogitee, car comme ilz commencerent
a eulx retirer pour reprendre leurs allaines : lors
le Roy telle parolle prononça, noble Chevalier puis
que nous sommes si esgaulx en force, que impossible
seroit de achever nostre entreprinse, sans nous entretuer,
qui seroit une perte irrecuperable : je vous prie
que nous facions desarmer pour experimenter nostre
force a la lutte, qui sera chose plus delectable aux dames,
que de nous veoir ainsi lacerer. Cez parolles disoit
il, pource que en cest art estoit merveilleusement
expert : &amp; lors combien que Quezinstra eut certaine
evidence que le Roy estoit pres d’estre matté, il se monstra
sy gracieux que doulcement s’y consentit : &amp; a l’heure
firent place les chevaliers tant d’une part que d’aultre, &amp;
se arresterent pour les contempler.</p>

<p>Droictement devant l’eschauffault des dames, commencerent
a se entrelasser de mains, de bras, de jambes,
en mettant toutes leurs forces : le Roy trouvant Quezinstra
merveilleusement fort, &amp; de grande resistence : sy labouroit
le Roy entour de luy, comme font ceulx qui assiegent
une tour &amp; affutent leurs engins de toutes partz pour l’abbatre,
puis livrent l’assault : puis d’une part, &amp; puis d’une
aultre, selon que ilz ymaginent y avoir plus d’avantaige :
toutesfoys nonobstant l’ingeniosité du Roy, il ne
pouoit rien entreprendre sur Quezinstra : il se efforçoyent
tellement que l’on ne eust peu juger Hercules &amp;
Antheus ensemble batailler. Toutesfoys apres longue
espace de temps il se distinguerent pour ung petit reprendre
leurs allaines, puis apres se remirent en besongne
mettant en avant tous les tours &amp; industries de lutter :
de quoy ilz se sceurent adviser. Le Roy voyant que
il ne pouvoit avoir advantaige sur Quezinstra, estoit
merveilleusement marry : car jamais ne avoit trouvé
homme qui contre luy peust si longuement durer : parquoy
de toutes ses forces se esvertua si tresingenieusement,
que il fist chanceller Quezinstra, &amp; fut prochain
de tomber : mais par force &amp; legereté evita la
cheutte : puis se rasseura ferme sur piedz, &amp; a l’heure
par grand yre meslee de impetuosité, commença
a importuner &amp; fort oppresser le Roy : &amp; en le tirant
a luy il recula le laissant aller si rudement, que
violentement luy feit baiser la terre, &amp; parce qu’il estoit
grand &amp; puissant, au tomber il sembla donner tel coup,
que pourroit faire ung grand arbre, qui par le soufflement
impetueux des ventz, ou d’ung grand orage est
abbatu. Grandement furent esmerveillez tous les assistentz
de la chutte du roy, considerant qu’en tel exercice
il estoit tant experimenté, que jusques a l’heure, il n’avoit
trouvé son pareil ny semblable. Le roy qui de l’enorme
coup estoit tout deffroicé, en sorte qu’il n’estoit en sa
faculté de se pouoir relever, ce que voyant ses gens, le
vouloient prendre pour le penser emporter. Mais pour
l’extreme douleur qu’il sentoit, commença a se escrier en
disant, ne me touchez, car vous augmenterez mon mal.
Et puis commença a pronuncer telz motz.</p>

<p>O dieu eternel quel chevalier est celluy que j’ay rencontré :
je me persuade de croyre que ce soit le dieu Mars
en semblance humaine descendu des Olimpicques
manoirs en ceste region terrestre &amp; inferieure. Ce pendant
qu’il disoit telz motz, fut sonnee la retraicte, &amp; fut
admenee une riche &amp; sumptueuse lytiere pour le roy.
Et ainsy chascun se retraict : &amp; nous parvenuz en nostre
chambre, &amp; que feusmes desarmez : ne tarda guerres que
le duc de Fouquerolles ne nous envoyast querir. Mais
Quezinstra s’excusa disant qu’il estoit survenu ung messagier
de nostre pays pour nous communicquer quelque
affaire de grand importance. Et pour ce nous estoit chose
urgente de demeurer : mais que la journee sequente
n’y auroit faulte, de l’aller visiter. A ces motz se absenta
le messagier : &amp; lors Quezinstra qui sentoit quelque douleur
de sa vulneration, le feist sçavoir a zelandin, lequel
luy envoya le plus sçavant &amp; expert de ses chirurgiens :
qui luy administra quelques oignemens bons &amp; aptes
a luy diminuer sa douleur, &amp; luy deist, que dedans huict
jours seroit totalement guary. Apres qu’il fut party, &amp;
que nous retrouvasmes seulz : Quezinstra, qui moins
de hylarité n’avoit, que si en L’olympie bataillant eust la
victoire rapportee, ainsy commença a dire.</p>

<p>Guenelic bien sommes tenuz de rendre grace avec
louenge sempiternelle au souverain recteur du
ciel, la vertu duquel tout l’universel informe, &amp; en son
saint temple les armes victorieuses debvons offrir :
puis que de si noble assemblee le triumphe rapportons,
plus ne debvons craindre fortune : laquelle tant plus
nous a esté adverse tant plus nous clarifira, si nous perseverons
en vertu, car de tousjours prosperer ne fut
jamais esperit humain recommandé : car en prosperité
ne se pourroit sy bien demonstrer la vertu de l’homme.
Alexandre Macedonien sans comparaison eust esté collaudé,
si quelque foys, eust eu quelque fortune contraire :
laquelle fortune ne nous a esté adverse, comme plainement
puis conjecturer pour nous consumer, mais pour
nous perpetuer en l’habit de la vraye vertu, affin de
nous exalter en triumphante renommee &amp; nous ascripre
a l’immortalité. Atropos ne sçauroit empescher que perpetuellement
ne dure le noble Scipion, le chevaleureux
Camille, le victorieux Cesar, le triumphateur Auguste :
desquelz les noms sont encores florissans, qui doibt
causer grand efficace &amp; esmotions aux nobles cueurs,
croyant que le vray dispensateur du ciel, n’a pas voulu
aorner les premiers anges de gens si belliqueux, qu’il ne
vueille la posterieure de semblable vertu honnorer.
L’on dict le principe de toutes choses estre la plus grand
partie. Puis doncques que nostre commencement a l’art
militaire nous est tant felice : il ne reste plus que de persister
sans nous reduyre en ociosité : car a homme ocieux
nulle premiation de vertu ne luy fut jamais deniee. Et
a ceste occasion, Juno manda du ciel yris au puissant
Agamenon pour luy dire que tout homme de entreprinse,
ociosité doibt eviter. Aussy debvons rememorer
la fortune de Hannibal : lequel jadis par les anticques
en prose &amp; en metre fut honnoré pour les victoires obtenues
en Ausonye, mais depuis que il se laissa amuser
par le sage Fabius : &amp; ses gens endormis ez delices Capuanes,
oncques ne eust prosperité. Toutes ces choses
vous ay voulu narrer : pource que me veulx garder de
tousjours recorder vostre honneur &amp; utilité : car autant
affectueusement le desire comme le mien.</p>

<p>Combien que ses parolles feussent tant accommodement
narrees que elles excedoyent la virgilienne
prononciation n’avoient tant de vigueur que en aulcune
partie de ma volunté de esmouvoir me peussent.
Toutesfoys benignement luy respondis : si possible me
estoit de accommoder ma volunté a la vostre, sans souffrir
peine plus acerbe que une violente mort, de ce faire
je me efforceroye : car tant ay de affection envers vous,
pour vostre vertu de bonne doctrine : que difficile me
seroit vous le exprimer : &amp; aussy il n’est necessaire en
grand affluence de parolles aornees, &amp; adulatoyres, le
temps consummer : car depuis le temps que nous associasmes,
evidentement l’avez peu cognoistres. Mais de
ce que me persuadez d’ensuivre le martial exercice, a
quoy vostre cueur est totallement adonné, Je vous asseure
que tel vouloir je loue &amp; magnifie : mais assés me
desplaist qu’il vous semble ne sçavoir trouver lieu plus
commode que ceste cité, pour telles choses exercer : &amp;
pour ce vous est bien le demeurer autant delectable, qu’il
est a moy triste &amp; ennuyeulx : &amp; cela est la cause pourquoy
ne puis ma volenté a la vostre conformer : Car je desire
de investiguer &amp; chercher plusieurs lieux pour retrouver
Helisenne, en quoy faisant ne fauldrons trouver
diverses adventures, &amp; ne nous accompaignera ociosité,
que tant vous detestez. Et pourtant vous supplye,
vous vouloyr desister de toutes anxietez, qui pour l’apprehension
de la partie vous pourroit grever &amp; molester.</p>

<p>Dictes ces parolles, es termes de silence me remys.
Et lors Quezinstra eust certaine intelligence, que la timeur
que je avoye de sejourner, me causoyt une extreme
tristesse, Et pour ce a mon angoysseuse douleur non
moins doulcement que prudentement confera medicine,
me disant que les parolles par luy proferees : ne
estoyent pour me desmouvoyr de mon affectee entreprinse :
Mais seullement par maniere de fraternelle exhortation,
&amp; me promist, que quand il me plairoyt,
se prepareroyt a la departie. Ce pendant que nous tenions
telz propos, les Roys &amp; princes estans au palays,
se delectoyent a parler de Quezinstra : &amp; disoyent
tous generallement, que c’estoyt la fleur de chevalerie,
&amp; entre les aultres le Roy de Boetye disoit au
Duc, que il estimoyt, que nous estions extraictz de
tresnoble lieu : Car assez le demonstroyt nostre bonne
condition &amp; coustume, magnanimité &amp; gentillesse :
par lesquelles vertus l’on pouvoyt conjecturer,
que au temps futur pourrions a grand honneur parvenir.
A quoy respondit le Duc : certes mon opinion
n’est dissemblable de la vostre, &amp; suis joyeulx qu’ilz
se sont adressez a ma court. Mais je me contriste, de ce
que le Roy vostre frere ne peult assister a ce palais,
pour l’acerbe douleur que l’on m’a dict qu’il souffre, a l’occasion
de sa cheutte. Aussi ne s’i peult trouver le duc de
Foucquerolles, car il n’est encores en sa valitude &amp; santé,
dont je suis marry : Car bien desireroye qu’ilz feussent
en ma compaignie : Toutesfoys je ne veux faillir de mander
les chevaliers : a ce que l’on distribue les pris. Et en
ce disant : commanda a ung chevalier de se transporter
vers nous, &amp; de nous dire, que promptement ne faillissions
de venir : a quoy le chevalier fist responce. Monsieur
je crois, que pour le present ne seroit en leur pouvoir :
Car je ay entendu dire en la chambre de zelandin
que Quezinstra est ung petit vulneré, &amp; avecq ce desirent
pour ce jour, ne partir de leur chambre : affin de
refociller ung petit leurs membres lassez. Par les parolles
du chevalier feusmes excusez de nous transmigrer au
Palays, jusques au lendemain que ne faillismes de assister.</p>

<p>Tost apres que en la spacieuse salle feusmes parvenus,
survint ung chevalier tenant en sa main une espee
merveilleusement belle : Et apres qu’il eust faict la reverence
a tous les assistans, se vint adresser au noble Quezinstra :
Et avecq une eloquence (esgalle a celle de Cicero)
donna tel principe a son parler.</p>

<p>Tresnoble &amp; vertueulx chevalier, duquel les admirables
vertus sont incredibles &amp; non equiparables : Certes
si je ne rememorois la sentence des anticques, qui disoyent
les louenges estre a declarer reservees jusques
apres la mort : je m’efforceroie de louer &amp; extoller vostre
singuliere prouesses. Mais pour eviter d’estre noté
du vice de adulation (qui des hommes de cler esprit, comme
peste vient a fuir, je delibere m’en abstenir : aussi cognoyssant
l’exiguité, debilité &amp; petitesse de mon stile
plustost en silence, que en indigeste commendation
le passeray, vous delivrant la bonne espee, que par
vostre valeur inestimable avez conquise, Et en ce disant
la luy delivra. Et Quezinstra avec souveraine
liesse l’accepta : puis en la contemplant, en se tournant
vers moy disoit.</p>

<p>O victorieuse espee dont le maistre fut jadis remply
de sy grand force, que nul ne luy pouvoit contester :
ce fut le filz D’alcumena, lequel mist a mort le Hydre a
sept testes au palus de Lairne, Il deffist le grand Lyon,
puis le sanglier de Menale en Arcadie : Il conquist a
course la cerve de Parthemye aux cornes d’or, &amp; piedz
de fer : les harpiez des Stimphalides, pres du lac de Archadie,
&amp; les abbatit a fleches, il couppa la gorge au furieux
Thoreau vomissant le feu, lequel estoit en Marathone :
il rompit la corne a Achelous qui se transformoit
en plusieurs formes, Diomedes le tyrant, &amp; Busiris
le Roy cruel par luy furent occis : Antheus le geant, filz
de la terre fut a la lutte par luy vaincu : il ravit les pommes
d’or des Hesperides, en tuant le dragon qui les gardoit :
Gerion le geant a trois corps fut par luy despouillé de
son bestial : Il osta la ceinture de la royne des Amazones :
Cacus le larron filz de Vulquan jettant feu par la
bouche, sentit sa main, il occist d’ung traict Nessus le centaure,
ravisseur de s’amie Deyanira : Hesione fille de laomedon
fut par luy delivree du monstre : Troye fut par
luy renversee : Il a soubstenu le ciel de ses fortes espaulles,
en aydant au puissant Athlas : il a suppedité Cerberus
le chien Tricipite, &amp; l’a enchesné : Et si a faict grande
timeur a tous ceulx de la region Plutonicque.</p>

<p>O dieu eternel, bien heureux seroye s’il m’estoit imparty
la minime partie de sa proesse.</p>

<p>Telles ou semblables parolles me narroit Quezinstra,
&amp; ce reputoit felice de ce que telle espee estoit
tumbee en ses mains : Et ce pendant qu’il se delectoit en
tel propos : le Duc pour ne le vouloir frustrer de sa conqueste
de la derniere journee, feist congreger &amp; accumuler
toutes les Damoyselles, affin qu’il peust choysir
celle qui plus plaisante &amp; delectable luy seroit. Plusieurs
Damoyselles desiroient tresaffectueusement de captiver
la benevolence de Quezinstra, tant pour sa proesse :
que pour sa souveraine beaulté : Et pour ce elles estant
en espoir meslé de timeur, estoient attendantes la determination
de son courage : Ainsi comme les litigens escoutent
l’arrest, &amp; sentence diffinitive de leurs juges. Mais
Quezinstra pour ne vouloir faillir a l’accomplissement
de la promesse par luy faicte au duc de Foucquerolles
avoit secrette deliberation de eslire la fille du conte de
Merlieu, toutesfois il feist semblant de mediter ung petit :
puis apres avoir ung petit songé, &amp; en silence demouré,
jecta son regard en circonference, &amp; comme il eust apperceu
la damoyselle, il profera telles parolles.</p>

<p>L’on ne se doibt esmerveiller si je differe de faire election
de l’une de vous (tres nobles damoyselles) car toutes
estes tant accomplies en dons de grace &amp; de nature, que
selon ma conception a chascune de vous appartiendroit
quelque illustre &amp; magnanime prince : Toutesfoys puis
que le plaisir de toute la noble assistence est tel, ce sera ma
damoyselle la fille du noble &amp; illustre conte de Merlieu,
vers laquelle je me adresseray. Et en ce disant se approcha
d’elle, puis en tenant sa tant polide &amp; blanche main,
soubzriant doulcement luy dist. Tresillustre nymphe, je
vous supplie ne vous vouloir contrister, pourtant si je ay
prins l’audace &amp; la hardiesse de vous eslyre, combien que je
ne soye que ung paouvre chevalier, &amp; ung riens au respect
de vostre altissime noblesse &amp; large posseder de voz parens.
Toutesfoys je ne l’ay faict a l’intention de diminuer vostre
estat, mais au contraire pour le vous augmenter, car je suis
deliberé (si vostre vouloir s’i condescend) de vous donner pour
espouse au noble duc de Foucquerolles, lequel (comme je
croys) avec grand hylarité de cueur vous acceptera, a l’occasion
de vostre excellente beaulté, honnesteté &amp; vertueuse
prudence, qui en vous singulierement reside.</p>

<p>A ces motz
la gratieuse damoiselle rougit, &amp; s’espargit parmy sa clere
face une semblable couleur que le noble pourpre sur
yvoyre blanc, dont elle se monstra plus belle aux assistentz,
puis apres rompit la doulce silence, &amp; ouvrit sa bouche ung
petit vermeillette semblable aux nues rubicondes, quand
le soleil s’esconce, &amp; d’une voix doulcette plus armonieuse
que les accordz de la lyre de Orpheus prononça telz motz.</p>

<p>Victorieux chevalier, combien que par vostre humaine benignité,
vous plaise dire estre de petit estat, selon que puis conjecturer,
vous estes d’extraction tresnoble : Car vostre grace, beaulté,
&amp; faconde, manifestement le demonstrent : parquoy il est assez
croyable &amp; concessible, que pourriez trouver dame plus accomplie
en beaulté corporelle sans comparaison, que je ne suis.
Mais comme je croys, pour le present, vostre deliberation
n’est de vous occuper en amour : car vostre vertueux cueur
aspire a accomplir louables entreprinses, &amp; vostre genereulx
esperit desire entendre a choses supresmes. Mais pourtant
ne avez voulu laisser que avec discretion, ne ayez deliberé
de me allier par matrimonialle conjunction : a celluy que
vous estimez estre de condition assez convenante a la
mienne : A quoy liberallement me condescendray,
au moins si la paternelle puissance aultrement de moy
ne veult disposer : car je ne me sçauroie excuser de filiale
obedience. Moult fut louee la damoyselle de ses paroles
tant courtoises &amp; gratieuses. Si fut mandé le Conte
de Merlieu, lequel joyeusement se consentit a l’aliance
du duc de Foucquerolles, &amp; ne restoit plus que de sçavoir
en quelle disposition il estoit affin qu’il assistast au
palais, pour prendre celle proye, que si long temps il avoit
chassee. A l’heure Quezinstra &amp; moy prisme la charge
de luy annoncer les nouvelles, par quoy en grand promptitude
nous transportasmes en son domicille, lequel
ne nous feist moins de recueil que faisoit Menelaus a
Ulixes quand de Ilyon la ruine meditoient &amp; pensoient :
Et ainsi commença a dire.</p>

<p>O mon esperance infaillible.</p>

<p>O unicque restaurateur de tout mon travail, par le moyen
duquel je suis reduict en consolee lyesse, bien est veritable
ce que nous lisons de Elvidius philosophe &amp; tresprestant
Senateur, lequel en plain Senat conclud les vrays
amys estre instrumens de la bonne fortune, Ceste conclusion
est par vous bien corroboree : car par l’accomplissement
de vostre promesse, J’ay clere congnoissance de
la purité de vostre cueur envers moy : dont je me repute
felice &amp; heureux : Car plus grand beatitude a l’homme
ne sçauroit estre concedee, que de avoir compaignie
belle, modeste, discrete &amp; sage, comme est celle, dont
par vostre proesse me avez pourveu. Et pour ce suis tellement
recreé, que plus ne sens aulcune douleur, plus
n’ay craincte de aulcune infortune, je ne ay timeur de
mort quotidiane, puis que je ay le comble de mes desirs.
Apres que il eust dict telles parolles, commanda que on
luy apportast une robbe de velours cramoisy, pource
que a l’heure presente se vouloit transporter au palais,
puis incontinent qu’il fust appareillé, en la compaignie
de plusieurs chevaliers &amp; de nous, partit avecq le corps
refocillé &amp; l’ame letifiee. Et quand il fut parvenu, de toute
la noble assistence fut honorablement receu. Et a l’heure
l’on commença diversité de jeux &amp; esbatemens, sinon
le conte de Phocide, lequel se monstroit triste &amp; anxieulx
au millieu de l’universelle joye : car a l’occasion que il
aymoit tresaffectueusement la Damoyselle, il ne estoit
content de ce mariage, &amp; ne cessoit de murmurer, dont
Quezinstra fut adverty, &amp; pour ce se adressa vers luy,
pour luy faire aulcunes remonstrances, &amp; entre aultres
choses luy dist.</p>

<p>Le noble Perseus filz de Juppiter &amp; de la belle Danes,
par sa vertueuse magnanimité, delivra la gente
brunette Andromeda du peril de la bellue (qui estoit
ung monstre marin) qui de longueur avoit quatre vingtz
&amp; dix couldees, parquoy justement conquist amour de
la belle, avec la succession du royaulme paternel. Mais
Phineus &amp; ses adherens, par temeraire presumption se
efforcerent troubler les royalles nopces, dont s’en ensuyvit
l’occision de plusieurs : &amp; les aultres furent muez en
pierres, parquoy en consideration de ce, vous debvez
garder de troubler &amp; empescher les mariages, pour
craincte que le supernel moderateur, a juste cause ne
vous fist miserablement finer. Ces parolles vous ay familierement
narrees (tres illustre prince) affin de vous
desmouvoir, de vouloir contester a l’encontre de ce mariage :
Car ce ne seroit chose honneste ne licite, &amp; vous en
pourroit mesavenir. Quand le conte de Focide eut bien
escouté telles remonstrances, considerant que il n’y pouoit remedier,
il dissimula en face la douleur interieure, que
son triste cueur sentoit, &amp; par faintise sembloit que il
print les modestes &amp; doulces parolles de tresbonne part
si dist a Quezinstra, que selon son opinion &amp; jugement se
vouloit condescendre, pour estre totallement avec discrete
raison determiné. Ce pendant qu’il tenoit telles devises :
chascun entendoit a toute recreation &amp; voluptueux plaisirs,
&amp; ainsi se consomma &amp; passa ce jour.</p>

<div class="chapter"></div>

<h3 id="p2ch11" title="XI. Feste nuptiale &amp; fruition d’amours">Feste
nuptiale &amp; fruition d’amours.<br>
Chapitre. XI.</h3>

<div class="c"><img src="images/illu-044.png" alt=""></div>

<p>Venue l’heure que Phebus manda ses chevaulx aux
frains dorez, hors de son altissime maison, la trompette
de Neptune l’oceant en son lieu revocqua, &amp; petit
de temps apres les princes &amp; chevaliers se leverent
du paresseux sommeil : Car a ce les incitoient les oysillonetz
armonians &amp; jubilans de leurs joyeuses gorgettes :
Et quand ilz furent tous triumphamment appareillez,
se transmigrerent au logis du Duc de Foucquerolles,
lequel ilz trouverent richement accoustré d’une robbe
de pourpre battue en or, &amp; fourree de armines, ainsi
partit de son logis avec la noble compaignie : d’aultre
part sa future espouse fut honnorablement accompaignee
de dames de souveraine beaulté, &amp; noblement
aornees. La pucelle fut paree d’une robbe de couleur
azuree, bordee de subtilles ouvraiges faictes a l’esguille,
&amp; garnie par grand prodigalité de grosses perles orientalles,
sur son chef avoit une riche couronne de plusieurs
dyamans, rubis, baillaitz, escharboucles, saphirs, esmerauldes,
topaces, &amp; chrisolittes, tellement que tout entour
elle avoit une grande splendeur : &amp; bien autant
resplendissoit en venusté, beaulté, grace &amp; faconde, tellement
que par le regard de ses yeulx vers &amp; estincellans
eust peu attraire ung cueur adamantin, &amp; le subjuguer
a l’empire de Cupido. En tresbelle ordre se partit
la noble compaignie, &amp; eulx parvenus au temple en
observant telles cerimonies, que les anticques avoient
de coustume, furent solennellement espousez : puis
apres retournerent en pareille ordre qu’ilz estoient venuz.
Et eulx reduictz en une spacieuse &amp; bien aornee salle,
en laquelle se preparoit le plantureux bancquet nuptial,
ou se trouvoit plus de sortes de viandes, que
ne eut jadis aux nopces de Piritous, &amp; de la belle
ypodame. La refection prinse, commença le son des
harpes &amp; instrumens de musicque, desquelz je ne ose dire
qu’ilz excedoient l’armonieux son de la lire de Apollo,
comme timide de succumber au dangier de Marsias.
Plusieurs jeunes chevaliers me persuadoient de dancer
(ce que par leurs stimulations me convenoit faire) combien
que mon anxieulx &amp; triste cueur ne fut pas conforme
a tel soulas. Mais pour me demonstrer courtoys &amp;
de honneste civilité, soubz semblant de joyeuse face me
convenoit dissimuler l’insupportable douleur intrinseque,
qui cruellement me molestoit. Helas trop se peuvent
attedier &amp; envoyer les corps delicatz, quand ilz
sont privez de la veue de leurs amours. Las quand par
aulcuns jeuz ou esbatemens on les pense letifier, l’on est
occasion de augmenter leurs anxietez : Car au douloureux
feu est mortel accident, de l’eaue ne peult on trouver
refrigeration, par semblables delices qui seullement
sont aptes a alleger les maladies corporelles. Estant donc
en tel lieu ou chascun entendoit a solacieulx plaisirs, les
ungs a dancer, les aultres se alloient poser aupres des
belles dames, pour contempler &amp; les entretenir d’amoureusez
devises : aulcuns des princes se armerent pour aller
jouster, le nouveau marié ne y voulut assister, comme
celluy qui trop plus desiroit la jouste nocturne. Venue
l’heure du souper, qui ne fut moins opulent que joyeulx,
avec soefz &amp; modestes parlemens, tous se delecterent
jusques a l’heure qu’il fut temps de coucher. Et lors la
royne de Boetie, &amp; d’aultres jeunes dames conduyrent
l’espousee en sa chambre, ou elle fut couchee, &amp; tost apres
survint le duc auquel le jour avoit esté ennuyeulx, pour
l’aspirant desir qu’il avoit de avoir la fruition d’amour :
&amp; pour ce assez promptement se feist desabiller, &amp; se
alla poser aupres de sa doulce amye : aulcuns des jeunes
princes delibererent de les aller visiter, &amp; comme ilz
estoient ententifz de investiguer &amp; cercher par ou ilz
entreroient, apperceurent une fenestre qui estoit demouree
ouverte, qui leur fut propice pour entrer dedans.
Et incontinent que l’ung d’eulx y fut, ouvrit l’huys aux
aultres, sy vindrent au lict des amoureux, &amp; les presserent
&amp; stimulerent de eulx lever : si fut trouvé que par
force &amp; violence, la chemise avoit esté deschiree, surquoy
l’ung des jeunes princes dist, que il convenoit que
informations en feussent faictes, pour les interestz d’amours :
car telz excez ne doibvent demourer impunis,
&amp; ne est point prohibé de chasser aux guarennes : mais il
fault preserver les cloustures de estre rompues. Grosses
conclusions prindrent tous, &amp; requirent que la damoyselle
par serment fut interroguee, pour sçavoir qui telz
excés avoit perpetré &amp; commis, laquelle toute palle &amp;
descoulouree en baissant la veue dist, que en soy deshabillant,
sa chemise estoit ainsi rompue : mais ceste excuse
n’eut lieu de reception : car oultre est necessaire, que le
delinquent &amp; suspect du cas, soit interrogué. Si furent
deputez commissaires, tant pour interroguer que informer
le marié : auquel jour fut assigné a comparoir, la sequente
journee, a huict heures du matin, pour respondre
aux conclusions, requestes &amp; demandes que l’on pourra
prendre a l’encontre de luy : &amp; pareillement la belle,
comme recelleresse de malfaicteurs. Et alors y eut appel,
par eulx interjecté a la court d’amours, ou le procés
est encores pendant &amp; indeciz. En telz ou semblables
esbatemens se solacioyent les jeunes princes : puis
apres se partirent &amp; laisserent jouyr le nouveau marye
de s’amye : lequel combien que sa fureur fut grande, en
rompant la porte &amp; les murs, sy est il a presupposer que
depuis il se rendit humain. Et ainsi chascun se retira.
De l’oceant n’estoient encores yssus les courans chevaulx,
desquelz le filz de Apollo ne peult retenir le cours,
quand diligemment me levay &amp; appareillay, puis en
me pourmenant commençay a mediter au desiré partement.
Tost apres Quezinstra s’esveilla s’esmerveillant
de si grande hastiveté, &amp; pour ce me demanda l’occasion,
a quoy je fis responce. Ce n’est la coustume des serviteurs
de Cupido de profondement dormir, mais par
eulx est tousjours le sommeil detesté. Car continuellement
les amoreux ne cessent de cogiter &amp; penser divers
moyens, pour parvenir a leurs affectueulx desirs : parquoy
vous debvez imaginer, que totallement ma pensee
est occupee a chercher terres &amp; mers, pour retrouver
celle dont la veue a ceste puissance de restituer a ma
debile vie doulceur &amp; tranquillité : car croyez sy Juppiter
le souverain des dieux, me vouloit beatifier &amp; assumpter
au supernel habitacle, comme il fit jadis le gentil
troyen ganimedes, point n’estimeroye ceste felicité
equiparable a la doulceur &amp; suavité que pourroye recepvoir,
en usant familierement du regard &amp; souefve
collocution de ma tresdesiree dame. A ces motz le mien
compaignon doulcemment commença a soubrire, &amp; me
dist. Certes Guenelic puis que vous estimez la fruition
d’amours tant delectable, point ne m’esmerveille de ce
que ne voulez pardoner a aulcun peril, pour participer
a telle beatitude : parquoy je vous prometz, que promptement
sans plus vouloir differer impetreray licence &amp; congé
du Duc, affin de satisfaire a vostre desir. En disant ces
parolles diligemment se leva &amp; appareilla : puis nous
transportasmes au palays, auquel toute la noblesse estoit
assistente, &amp; se delectoient en diversitez de joyeuses devises.
Et lors Quezinstra desirant de me complaire : s’approcha
du Duc : &amp; luy dist. Monsieur presentement est venue
l’heure que au partir nous perforce : parquoy apres avoir
obtenu licence de vostre celsitude, a nostre partement donnerons
principe : vous referant toutes les graces qu’il est
en nostre petite possibilité, &amp; non telles que a vostre altissime
sublimité appartient : mais au moien de vostre urbanité &amp;
clemence, supporterez le petit pouoir de ceulx qui en recente
memoire perpetuellement retiendront les benefices
dont avez usé envers eulx. Et n’y aura jamais distance de
lieux ne cours de temps, qui la souvenance de vous (tresillustre
prince) nous puisse faire oublier, Et tant plus croystront
lez ans, tant plus viendrons en la vraye congnoyssance
de vostre vie politicque &amp; coustumes genereuses.
Mais pource que le temps nous presse, en prenant humble
congé, nous departirons.</p>

<p>Ces parolles proferees,
j’apperceuz le Duc aulcunement en la face commeu, &amp;
commença a prononcer telz motz. Nobles chevaliers je
vous prie de m’exprimer la cause de vostre sy subite departie,
y a il quelc’un en ma court, qui par sa temerité ou
folye vous eust provocqué a courroux : si ainsi est faictes
m’en sçavant, &amp; je vous prometz que le mesfaict ne demourra
impuny : Car il sera payé de sa deserte condigne.
Mais si ainsi estoit, que vostre vouloir fut de vous absenter de
ma court pour de voz personnes une aultre court honnorer
ce me succederoit en une extreme vergongne : Car vous
debvez estre certain que chose que puissez demander ne vous sera
deniee. A ces motz en grande humilité Quezinstra luy
respondit. Noble prince je vous asseure que telz nous a produict
nature que tousjours vouldrions nous rendre obeissans a vostre
sublimité, &amp; desirerions estre perpetuellement en
vostre court : si le urgente necessité a aultrement faire ne
nous stimuloit : Car ce nous sera chose tresgriefve d’estre
absentz de ceste honnorable court, qui est domicile de
toute noblesse, &amp; hebergement de toutes vertus : parquoy
ce nous sera chose merveilleusement moleste,
d’estre eslongnez de la presence de tant de vertueulx
chevaliers. Mais si de la corporelle fruytion sommes
privez, de la mentalle jamais. Et si le souverain recteur
du ciel, &amp; general arbitrateur de le universel monde,
permect que puissons achever noz voyages, n’y aura
faulte, que ne retournons en ceste inclyte Cité, pour
nous dedier du tout a vostre bien honnoré service.</p>

<p>Quand le Duc eust entendu nostre ultime &amp; yrrevocable
deliberation, il se demonstra fort triste : mais voyant
que nous disions nostre departie estre tant necessaire,
ne voulut plus insister au contraire, considerant que nul
ne doibt estre si importun, que de requerir aulcuns de
chose, qui a conceder n’est licite. Et pour nous donner
manifeste demonstrance de son bon vouloir envers
nous, par son commandement nous feist delivrer grande
quantité de pecune, pour subvenir aux affaires, que
pourrions avoir en nostre voyage, dont de nous fut
convenablement remercié : puis apres allasmes sur le Roy
D’athenes : lequel n’estoyt encores guary, &amp; la trouvasmes
le duc de Foucquerolles, qui moins ne soffroyt a
nous, que avoit faict le duc de Goranflos. Apres avoir
prins congé d’eulx, nous transportasmes en la chambre
de Zelandin : lequel trop plus que nul aultre de nostre
departie se contrista : car quand nous feusmes en sa presence,
pour prendre de luy congé : il fut si troublé, qu’il
ne pouoit donner ne rendre voix : &amp; seulement avec la
veue signifioit l’anxieté &amp; tristesse, qui au cueur luy estoit
survenue : &amp; quand il peut, prononça telles parolles.</p>

<p>O Quezinstra &amp; vous Guenelic, dictes moy dont
vous procede le vouloir, de si soubdainement partir : pour
quoy estes vous attediez &amp; ennuiez en ce lieu, qui vous
deust estre delectable ? car si bien considerez, entre nous a
esté tousjours continuelle conservation, non point servile
mais fraternelle : si vous eussiez esté en quelque subjection,
point ne m’esmerveilleroie, si d’icelle vous vous en
vouliez liberer : car nature de meilleure chose ne
pouoit l’homme douer que de liberté, &amp; qui s’en prive, ne
l’estime remply de sçavoir : mais puis que vous resident en
ce lieu, d’icelle n’avez estez destitué, je ne puis ymaginer,
a quelle occasion en si extreme diligence vous desirez de
partir. A ces motz ne differasmes la response, en faisant
semblable excuse, dont nous avions contenté le Duc, &amp;
avecq ce l’asseurasmes indubitablement de nostre brief
retour, dont il fut aulcunement letifié. Et lors avecq
estroictz embrassemens prismes ung doulx &amp; amyable
congé, puis apres nous sequestrasmes. Mais premier que
monter sur la mer, le bon Duc nous recommanda a la
garde &amp; discretion d’ung marchant, qui pour aller en
loingtaine region se departoyt. Donnee la voylle au
vent, voulus implorer la divine clemence, a ce que peusse
humilier la ferocité de Eolus, &amp; tranquiller Neptune : le
vent nous fut assez prospere. En peu de jours parvinsmes
en l’ysle de Citharee, laquelle au temps preterit estoyt propice
aux navigeans, comme recite Strabo en sa geographie.
En celle ysle antiquement estoyt congruit ung temple,
dedié a l’honneur de la deesse Venus (comme les
habitans d’icelle nous en firent le recit) le lieu fut de
moy veneré &amp; adoré, en remembrance de celle ou estoit
ma totalle confidence. La peusmes veoir le lieu auquel
le Phrygien eust la premiere jouyssance de la fille de Leda,
&amp; fut satisfaict de la promesse, que Venus luy avoit
faicte. En ce lieu pullule une herbe, qui fut procree
des larmes de ceste belle dame, laquelle est appellee
Helenion, &amp; a telle proprieté, que elle conserve la
beaulté des dames, aussy a puissance de provocquer le
cueur des hommes a amour. Nous feusmes en variation
d’en cueillir pour en faire present aux dames de nostre
region : mais considerant qu’elle estoit apte a stimuler
les cueurs des hommes a aymer, nous differasmes d’en
prendre : car de ma part me sentoie assez travaillé de
l’insupportable charge d’amours, ce que mon compaignon
vouloit eviter. Au partement de celle ysle voulions
adresser nostre chemin vers Troye la grande,
mais la ferocité de Eolus tellement s’esmeut, que fusmes
transmigrez a dextre, combien que nostre vouloir fut
d’aller a senestre &amp; fusmes jettez sur la coste D’affricque
que on dit maintenant Barbarie, &amp; laissames a gauche
l’ysle de Candie, &amp; de Rhodes de mijour : &amp; l’impetuosité
des ventz nous transporta en la mer de Carpathie &amp; en
la mer Pamphilenne, la ou est le gouffre de Sathalie pres
du rivage de Turquie. Et finablement nous trouvasmes
a l’endroit de l’ysle de Cippre, en laquelle (apres que la mer fut
tranquille) prismes port, pour aulcunement nous refociller
puis apres nous remismes sur mer, &amp; nous fut fortune tant
contraire, que feusmes transportez en la mer Libienne, devant
la cité de Sydone, qui est en Syrie, &amp; est l’une des plus grande
regions D’asie la majeur devers Orient, &amp; elle a le grand
fleuve de Euphrates deverz Occident, Egypte &amp; la mer
mediterrane, d’ung costé de mydy la mer Arabicque : &amp;
Septentrion, Armenie &amp; Capadoce, elle se devise en quatres
parties : la premiere s’appelle Syrie de Mesopotamie
situee entre les fleuve Tygris, &amp; Euphrates, &amp; la est la
grande &amp; anticque cité nommee Edessa : La seconde est Celosirie,
en laquelle est Antioche, en laquelle sainct Pierre
fut premier evesque. La tierce se appelle Syrie phenice,
&amp; est ainsi nommee de par Phenix, filz D’agenor &amp; frere
de Cadmus, qui fonda Thebes, &amp; fut le premier inventeur
des caracteres &amp; formes de lettres. Et la quarte Syrie
de Damas, en laquelle est la cité tresrenommee a cause
de la conversion sainct Paul, si est situee aupres du mont
Libanus, duquel scaturie le tressacré fleuve de Jordain.
Ainsi doncques arrivez au port de Sydone situee en l’une
de ces parties de Syrie, desirant tousjours de veoir le
lieu ou Paris (aultrement dict Alexandre) mena celle qui
fut cause de l’esmotion de toute L’asie &amp; L’europe, &amp; y
adressames nostre chemin, Et sans plus errer ne divertir, exploictasmes
tant que arrivasmes au port auquel Prothesilaus
la despouille de sa jeune vie laissa. Persuadez de l’anticque
forme de ceste tant grande cité, deliberasmes de totallement
la visiter, la vismes le fleuve, qui anticquement se nommoit
Panthus, &amp; divisoit la ville en deux esgalles parties.
On dict que le Tibre de Rome, qui court par le millieu
de la cité, est semblable. En contemplant &amp; noz vouloirs
rassasiant, apperceusmes ung tumbeau que je comprins
estre celluy de Hector, a cause de certaines parolles
qui dessus estoient escriptes, Assez pres de celluy en estoit
ung aultre, ou pareillement y avoit lettres engravees :
par la lecture desquelles, se pouvoit conjecturer
estre le tombeau de celluy Ajax, qui de son espee
luy mesmes se transperça : puis apres veismes ung aultre
dont y avoit grande distance de ces deux, &amp; sur icelluy
estoit redigee par escript, comment pour appaiser l’ame
de Achilles, la royalle vierge Polixene (laquelle estoit
de tresexcellente &amp; resplendissante beaulté) par la main
de Pyrrhus dessus ce sepulchre avoit esté immolee, en
espandant son sang virginal, pour sacrifices. Apres la
speculation de ces choses, &amp; donnez les voiles au vent,
feusmes prochains de la mer Hellesponte, laquelle est
ainsi nommee, pource que la pucelle Hele fut submergee
en icelle. En peu de temps parvinsmes au port d’une
tresbelle cité (qui lors estoit nommee Eliveba) ou deliberasmez
prendre repos, pource que nous estions merveilleusement
fastidiez &amp; ennuyez du long navigage.
Nous arrivez en ceste cité, nous print vouloir de distinctement
la contempler, elle estoit tresbien construycte
&amp; edifiee, &amp; si estoit fortifiee de grosses tours belliqueuses
&amp; deffensables, plusieurs temples y estoient erigez par
souverain artifice : &amp; par especial en y avoit ung bien
autant renommé, que fut jadis l’oracle de Apollo en Delphos,
&amp; dedans cestuy entrasmes a l’occasion de la speciosité.
Et sans gueres de dilations apres survint une jeune
dame de tresexcellente beaulté, &amp; triumphantement
aornee : En sa compaignie avoit grand multitude de gentilz
hommes &amp; damoyselles : &amp; en telle magnificence, en
ce lieu assistoit, que selon ma conception representoit la
splendide &amp; claire dame Dyane associee de ses belles
nymphes : tous en general, tant hommes que femmes, luy
exhiboyent honneur &amp; supreme reverence, qui demonstroit
qu’elle avoit la domination &amp; seigneurie du pays.</p>

<div class="chapter"></div>

<h3 id="p2ch12" title="XII. L’estat &amp; liberalité d’une princesse monarque">L’estat
&amp; liberalité d’une princesse
monarque.<br>
Chapitre. XII.</h3>

<div class="c"><img src="images/illu-045.png" alt=""></div>

<p>Ce pendant que ceste dame modestement se contenoit
par honneste gravité, leva ses yeulx en regardant
en circonference, apperceut Quezinstra &amp; moy,
lors donna principe a nous regarder ententifvement, &amp;
fut long temps sans distinguer l’excellence de ses yeulx
de dessus nous. Puis quant elle se leva pour se absenter
de ce temple appella ung de ses chevaliers, auquel expressement
commanda qu’il se enquist de nostre estre, ensemble
de l’occasion de nostre venue : Le chevalier desirant
de accomplir le commandement de sa maistresse, se
approcha de nous, selon ce que il luy avoit esté enjoinct
accomplit sa commission, en nous interrogant humainement
de la region dont nous estions natifz, &amp; de la
cause de nostre venue en ceste cité. A quoy nous feismes
response telle, que preteritement avions faict au Duc de
Goranflos : tout subit nostre responce ouye, le chevalier
de nous se sequestra, pour en faire le recit. Mais de ce ne
suffist a la dame : car comme cupide &amp; convoyteuse de
sasier sa veue de choses nouvelles, comme est le vray naturel
du fœmenin sexe, de rechef nous transmist le chevalier
lequel nous dist, que ma dame nous mandoit que
nous transportissions en son palais, car elle desiroit d’avoir
plus amples notices de nous. Ces parolles ouyes,
sans plus delayer a son mandement nous rendismes
obeyssans, &amp; quand nous feusmes au palais trouvasmes
la dame en une belle salle si richement tapissee, que
c’estoit une chose admirable. Apres la reverence deue
&amp; convenablement faicte, d’elle feusmes doulcement
interroguez, &amp; par son artificielle eloquence curieusement
nous persuadoit luy vouloir manifester, &amp; donner
clere intelligence de nostre estat. Et pource qu’elle
estimoit quelque indignation du prince, ou aultre infortune
estre occasion de noz voyages, effusement nous fist
offre de ses biens, disant que en telle sorte son vouloir
estoit institué, qu’elle desiroit que tous gentilz hommes
infortunez feussent receuz amyablement en sa cité : car
elle avoit singuliere affection de gratifier &amp; faire plaisir
aulx nobles &amp; vertueulx, lesquelz (comme elle disoit)
sont aulcunesfoys plus tribulez que les aultres. Incontinent
qu’elle eust imposé fin au modeste parler, Quezinstra
ainsi luy respondist.</p>

<p>Tresillustre princesse puis
que vostre altitude s’est tant humiliee, comme de si benignement
vous enquerir de nostre petit estat, bien est
licite que vous en soyez certioree : Car si par nous vous
estoit aulcune chose occultee &amp; celee pourriez estimer
qu’il nous procedast d’une grande presumption, consideré
que si instamment nous en requerez, &amp; avec ce sommes
perpetuellement obligez a vostre noblesse, pour l’offre
que si liberallement nous avez faict. Et pour ce (ma dame)
vous veulx exprimer, &amp; rendre certaine de la cause
de nostre voyage, qui de ma part n’est aultre, que pour
investiguer &amp; cercher les adventures qui sont par le monde,
&amp; aussy pour associer ce mien compaignon, lequel pour
aultre occasion se travaille : Mais de l’exposer s’il vous
plaist me tiendrez pour excusé, considerant que n’est chose
licite de divulguer les secretz d’un sien amy. A ces motz
ceste belle dame me dist. Mon gentil homme, je me persuade
de croyre, que ne differerez de me narrer la cause de
vostre travail, non plus que a faict vostre compaignon.
A l’heure en basse voix honteusement luy respondis. Le
seigneur Amour en estre coulpable, pour la mutation de
ma couleur, imagina la dame me avoir trop importuné,
parquoy avec souverain esperit, commença a louer
l’amoureuse entreprinse, disant que amours est aulcunesfoys
cause de stimuler ses servans a entreprendre œuvres
dignes de louenges, a ce que ilz soient tenus en bonne estime
&amp; reputation de tous, &amp; par especial de leurs dames : &amp;
pour ce me conseilloit de perseverer, &amp; pour amour travailler
&amp; pener, pour faire de moy plus d’estime, que on
ne feroit en menant vie oysifve.</p>

<p>Apres ces parolles, l’on
commença a ouvrir les tables, ou l’on fut tant richement servy,
&amp; de viandes si delicates, que elles avoient puissance de restituer
les appetitz perdus par quelque accident que ce fut : apres
le sumptueulx service ma dame se vouloit aller solatier
aux beaulx jardins plaisans &amp; delectables : Mais nouvelles
luy survindrent : qui luy causerent excessive anxieté : ce fut
que ung puissant Admiral avecq infiny nombre de navires
venoient assieger sa Cité : Ces tristes nouvelles
ouyes, rendirent la dame tant angustiee &amp; adoloree, que le
narrer de son acerbe douleur seroit difficile : Car en la
presence d’aulcuns de ses chevaliers &amp; de nous, commença
a lachrimer &amp; pleurer, en formant tresgriefves complainctes
&amp; exclamations, &amp; entre aultres choses disoit.</p>

<p>O fortune aveuglee &amp; instable marastre de felicité,
nourrice de malheur, cruelle ennemie de tranquillité,
susciteresse de mortiferes guerres, adversaire de repos,
guide d’adversité : helas pourquoy si cruellement me
veulx tu persecuter.</p>

<p>O mauldicte &amp; detestable fortune, quandz ingenieulx
esperitz &amp; excellentes personnes avec ceste tienne varieté
&amp; petite consideration, as maculez &amp; desprimez.
Las voy a quelle tristesse &amp; amaritude tu m’as dediee :
parquoy j’ay cause raisonnable de te accuser, detester &amp;
vituperer : &amp; ainsi a juste occasion je doibz blasphemer
Atropos qui privee ne m’a de ma vie, premier que feusse
succumbee en telle perplexité.</p>

<p>O que j’eusse esté heureuse, si le souverain des cieulx
eust permis que ainsi fut advenu, que la journee infelice
que ma mere me produict en ce transitif &amp; mortel monde,
si quelque tourbillon de vent impetueux m’eust transporté
en quelque montaigne deserte, ou bien es fleuves
maritins, ou j’eusse estee submergee, &amp; absconsee en tenebres
mortelles. Las je suis certaine sy ce cruel homme parvient
a son inique intention (qui est de renverser &amp; totallement
ruyner ceste tresfluente &amp; populeuse cité). Il
est tant irrité &amp; courroucé contre moy, que je ne pourroye
precogiter les contumelies, opprobres &amp; injures qu’il me
conviendra souffrir : parquoy je puis conjecturer, que pour
l’assidue &amp; continuelle douleur, immaturement se terminera
ma triste &amp; doulente vie.</p>

<p>Ainsi perseverant en
pleurs &amp; gemissemens, se tourmentoit &amp; travailloit ceste
dame, tellement que tous les assistans en eurent pitié &amp; commiseration,
&amp; mettoient tous bonne diligence de la reconforter,
luy remonstrant que la cité estoit si forte &amp; belliqueuse :
qu’il ne seroit en la faculté de ses ennemis de la sçavoir expugner :
parquoy n’avoit occasion de tant se contrister :
mais plustost debvoit esperer, en considerant que la cité
estoit garnie de grand multitude de gens tresaptes au martial
exercice : par le moyen desquelz aux ennemys l’on
pourroit donner repulsion.</p>

<p>Ce pendant que telles parolles
se proferoyent, j’estoie autant attristé comme si avec
debile &amp; pertuisee nef, j’eusse navigué les procelleuses mers
de Cilla ou Caribdis voyant que impossible m’estoit le partir :
j’estoie de cruel travail tant affligé, qu’il seroit bien difficile
de le sçavoir exprimer : ce que voyant Quezinstra, me
retira au lieu qui luy sembloit plus secret &amp; taciturne. Et
lors fidellement avec discretes et begnine raison doulcement
me reconfortoit, me disant.</p>

<p>Guenelic je vous
supplie que mettez peine de mitiguer &amp; temperer l’acerbe
douleur qui si continuellement vous crucie. Et considerez
que si de tous accidentz (qui en cestuy hemisphere surviennent)
nous voulions ainsi troubler, sans que la vertu de patience
eust puissance de superer les passions (dont nous
sommes agitez &amp; persecutez) journellemenent surviendroit
matiere &amp; cause de desespoir. Car chose n’y a en ce fascheux
monde, sur laquelle fidellement fonder on se puisse.
Vous voyez ceste noble dame, laquelle est tant opulente
&amp; riche, fortune jusques a present luy a esté favorable,
&amp; l’a exaltee : Mais presentement par sa legere mutabilité,
semble que elle la veuille de toute sa force embrasser,
&amp; subitement par inopiné accident la prosterner &amp;
ruer jus. Toutesfoys luy sera necessaire de refrener son
courroux, et se monstrer vertueuse : Car considerant que
aulcune utilité ne vient de nostre lamenter, plaindre &amp;
larmoyer : par lequel, se expulser pouvoit nostre dolent
penser, plus appreciees seroient les larmes que gemmes
orientalles : Mais puis que le tourmenter est une peine
en vain soufferte, sans expectation de aulcun fruict : par
prudence nous debvons conserver de semblables lamentations.</p>

<p>Par telles parolles Quezinstra me pensoit consoler :
mais je estoye sy oultrageusement irrité, que je ne prenoye
aulcun confort, &amp; par yre furieusement telles parolles
prononçoye.</p>

<p>O dieux a mon detriment tresvigilantz.</p>

<p>O temps a mes maulx promptz &amp; appareillez : helas ou
suis je conduict ?</p>

<p>O Lachesis &amp; ses seurs si aulx aultres estes acerbes &amp;
cruelles, a moy miserable seriez tresplaisante, combien
que soyez une dissolution du corps las, &amp; fourny de nombre
par laquelle tous les membres en machination reduictz
se opposent encontre les puissances vitalles. Et alors
que le corps deffault de les pouvoir porter, les choses
vitalles se dissolvent. Helas au monde ne y a corps plus
travaillé &amp; las qu’est le mien. Et pourtant doncques se
debveroit dissouldre. En disant telles parolles, accompaignees
de chauldes larmes, &amp; affluence de souspirs, je
consumoye le temps, &amp; sy le jour me fut acerbe, la nuict
me estoit sans nul repos. Le fidelle Quezinstra de anxieté
estoit griefvement molesté, &amp; ce luy causoit la consideration
qu’il avoit de la tristesse de mon ame, &amp; la langueur
de mon corps : &amp; par ses benignes &amp; doulces parolles
assiduellement s’efforceoit de me reconforter.</p>

<p>A l’heure que devers Orient la belle Aurora commença a
apparoir chassant Lucifer &amp; les aultres estoilles,
lesquelles selon leurs coustumes, au ciel demeurent les dernieres :
nous commençasmes a lever &amp; appareiller, puis ainsy
angoisseux &amp; douloureux comme je estoye departis le
travaillé &amp; triste corps, &amp; nous transportasmes au palais,
auquel desja assistoit la dame, seant en ung siege magnificque,
non en moindre majesté que Juno se sied au
celeste consistoire. Et lors commença a adresser sa doulce
voix vers ses chevaliers, qui lui donnoyent bonne silence,
&amp; profera telles parolles.</p>

<p>O vous hommes fidelles, qui avez certaine intelligence, quelle
est l’occasion pourquoy cest Admiral (homme scelere &amp;
inicque) s’efforce de nous persecuter, &amp; finablement reduyre
en totale ruyne, &amp; extermination, Qui n’est pour aultre
chose, que pour le reffus que je ay faict de me conjoindre avec
luy par lien de mariage. Ce que ne consentiroye, quand il seroit
dominateur &amp; possesseur pacifique de tout l’universel
monde, tant a l’occasion de ses maulvaises compositions de
coustumes, que pour son antiquité : laquelle n’est aulcunement
convenable a ma florissante jeunesse, &amp; pour ce toutes ces
choses considerees, vous estant gens fideles &amp; amateurs de
mon honneur &amp; utilité : ne vous seroit telle alliance moins
fascheuse que a moy ennuyeuse &amp; desplaisante, Et aussy
debvez estre timides, que ne soyez regis &amp; gouvernez
soubz prince mal conditionné, qui pourroit instituer loix
inicques &amp; maulvaises : parquoy vous succumberiez en sy
grosse moleste de cueur, que ce vous seroit chose griefve a
supporter. A ceste occasion par magnanimité de cueur,
chascun de vous se doibt persuader de conserver &amp; garder ceste
belle Cité : laquelle si elle estoit ruynee, a peine se pourroit
jamais telle perte reparer. Apres la prononciation de telles
parolles tous les assistans d’une voix unanime respondirent, que
leurs deliberations estoient de vigoureusement deffendre
la cité, en sorte qu’ilz espererent de rendre leurs ennemys
fugitifz. Ce pendant que telz propos se tenoyent,
arriva L’admiral avecq cinq cens soixante navires, &amp;
prindrent terre au port qui se appelloit Hennerc, &amp; du
principe firent estendre les voiles, desployer enseignez
&amp; estandars, voletans par l’air, &amp; dresserent plusieurs
trefz &amp; pavillons, entre lesquelz estoit celluy de L’admiral
merveilleusement riche &amp; sumptueulx. Apres commencerent
a contempler ceste noble cité, tant belle &amp; magnificque.
Mais ce pendant ceulx de la cité se armerent
&amp; sortirent en tresbelle ordonnance : ce que voyant les
ennemys, prindrent admiration, en speculant la grand
multitude des chevaliers, tellement qu’il n’y eust nul de
eulx si audacieux ne vigoureux, qui ne fut aulcunement
timide : toutesfoys en reprenant les forces de leurs espritz
se mirent en armes : &amp; y eust merveilleux conflict &amp; bataille
mortifere : ceulx de la cité estoyent a merveilles belliqueux,
comme par evidence le demonstroient : car ilz
commencerent a opprimer &amp; molester si cruellement
leurs ennemys, que par violence les contraignirent de
reculer : &amp; si le frere de L’admiral ne fust survenu (lequel
estoit fort apte a l’art militaire) les ennemys ne pouoient
plus souffrir : mais il commença a les exciter de
reprendre leurs forces, en inferant &amp; donnant fort a
faire a ceulx de la Cité, en sorte que il y eust merveilleuse
effusion de sang tant d’une part que d’aultre. En continuant
ceste execrable bataille, Apollo commençoyt a
decliner, parquoy chascun tout fatigué &amp; travaillé, commencea
a departir, &amp; se reduyrent ceulx de Eliveba en
leur cité.</p>

<div class="chapter"></div>

<h3 id="p2ch13" title="XIII. Assault de ville, &amp; emprisonnement de Guenelic, &amp; de sa delivrance">Assault
de ville, &amp; emprisonnement
de Guenelic, &amp; de sa delivrance.<br>
Chapitre. XIII.</h3>

<div class="c"><img src="images/illu-046.png" alt=""></div>

<p>Depuis la sanguinolente rencontre, journellement
se efforcerent les ennemys de donner plusieurs
assaulx : A quoy ceulx de la Cité firent grande resistence.
Et leur fit ung grand support Quezinstra : car ses esmerveillees
vertus y furent bien manifestees : tellement que
ses incredibles prouesses le firent congnoistre a tous
ceulx de L’ost. Mais quelque foys on me prenoit pour
luy, a cause que je portoye pareilles armes. Et ung jour
entre aultres comme les ennemys misrent toutes leur forces,
pensant totallement expugner la cité : ce qu’il ne fut
en leurs facultez, a cause de la vertueuse deffense qu’ilz
faisoient. Et mesmement Quezinstra lequel perseveroit en telle
magnanimité que nul ne pouoit endurer la vigueur &amp;
force de son bras : car l’impetuosité de ses coups estoit si
grande, que tout trembloit jusques auz estoylles. Les Chevaliers
de la Cité voyant chose si admirable, estoyent
merveilleusement letifiez, &amp; se persuadoyent de l’ayder
de leurs possibilitez : en sorte que ilz eussent rendus leurs
ennemis fugitifz, n’eust esté le frere de L’admiral, qui tresfort
se esvertuoit de resister : &amp; si instigoit ses gens a virilement
se deffendre : mais leur resistence eust esté de petite
valeur, n’eust esté l’infortune qui me intervint, qui
fut telle. Que par trop emanciper &amp; distinguer de
Quezinstra, Je me mis si avant entre les ennemys, que ne
peuz evader, que ne feusse prins, &amp; emmené prisonnier : qui
fut occasion que Quezinstra fut si irrité, que pour l’aspre
&amp; acerbe douleur interieure qui le agitoit, luy deffaillit la
vigueur de son cueur, a cause qu’il estoit plus timide de
ma mort que de ma prise. Et pour ce sans dilation se absenta,
&amp; retira dedans la Cité : &amp; les aultres le suivirent : mais
quand il fut en sa chambre, pour ne pouvoir plus supporter
l’extreme travail, dont il estoit persecuté, pour ultime
refuge, se colloqua au triste lict, ou il donna principe a
former tresgriefves complainctes &amp; douloureux regretz,
Lesquelz il continua assiduellement, sans ce que aulcun le
peust corroborer ne reconforter.</p>

<p>Ainsi fust ce mien fidele compaignon angustié, &amp; adoloré,
estimant plus ma mort que ma vie : car il ignoroit
que je feusse dedans le magnificque pavillon de L’admiral,
lequel me commença a interroguer de divers propos :
a quoy pour la douleur conceue, a grand peine pouoie
parler : mais ce pendant survint ung chevalier : lequel a
voix manifeste, me testifia estre le belliqueux chevalier,
qui si continuellement les molestoit, disant que mes armes
blanches evidentement le demonstroient. Incontinent
par le commandement de L’admiral feuz conduis
en une caligineuse &amp; triste prison, qui bien resembloit
lieu qui aux criminelz de lese majesté est reservé. Et
pour ce commençay a piteusement me complaindre, en jectant
vociferation si treshaultes, que de grand distance
du lieu, l’on me pouvoit facilement ouyr : &amp; avec voix
tremblante, commençay a dire.</p>

<p>O infelice &amp; miserable Guenelic, quelle sinistre &amp; envieuse
fortune t’a en ce lieu reduict ?</p>

<p>O ma dame de moy tant desiree, Je voys evidemment le
ciel, les estoilles, les vens, l’eaue, la terre &amp; toutes choses
elementees, a la ruyne de nostre tant grande amour estre
conspirez. Helas a ceste heure presente : je me sens totalement
destitué de ma salutifere esperance, Parquoy je suis
si vehementement affligé, qu’il n’est possible de trouver
travail equiparable a celluy que je soubtiens. Erisiton,
lequel par fain exorbitante, luy mesmes se mangea : le
veneur de celidoisne auquel sa cruelle mere fist finer sa
vie, par le moyen du tison fatal : Pelops qui par son avaritieux
pere fut presenté pour la refection divine : Pelyas,
qui par la persuasion de Medee, de ses filles fut destranché :
mais de tout ensemble la peine n’est riens en
comparaison de la mienne : car la mort (que soubdainement
ilz ont soufferte) a esté leurs ultimes &amp; dernieres
peines. Mais moy miserable puis conjecturer, que jamais
ne sera imposé fin a la mienne. Ainsi lamentant, &amp; larmoyant,
faisoye mes complainctes &amp; exclamations : parquoy
subit exterminé de cueur, &amp; estonné par amenicule
passion, estoye comme de mon sens aliené. Mais
venue l’heure qui l’amye de Tithon se demonstre, tristes
nouvelles me furent annoncees : car le gardyen de
la prison en fureur cryant devers moy vint, &amp; me
dist : sors hors de ce lieu miserable creature, &amp; viens
recepvoir ton dernier supplice, auquel tu es condamné :
car des la journee precedente par L’admiral &amp; ses gens,
fut consulté &amp; deliberé d’imposer fin a ta vie : laquelle a
esté si dommageuse : car comme je ay entendu, par tes
mains a esté cruellement occys infiny nombre de Chevaliers.
Ces parolles en si grand vehemence m’entrerent
au cueur pour l’apprehension de la mort, que en ma faculté
ne fut de plus soubstenir mes debiles membres.
Mais ainsy comme mort, en terre tumbay. Puis apres
aulcune espace, &amp; que en ma force me fut ung petit restituee,
fuz de cruelz ministres environné : lesquelz me
infererent toutes les contumelies, dont ilz se sceurent adviser.
Et lors en cheminant au tref de L’admiral (dont du
lieu y avoit assez grande distance) ainsi commençay a dire
&amp; prononcer.</p>

<p>O Paouvre defortuné, tu detestois hier ta triste &amp;
dolente vie, &amp; desirois la mort, laquelle tu n’estimois
pas estre de toy si prochaine.</p>

<p>O souverain recteur du ciel, duquel justice &amp; clemence
sont vertuz peculieres, regarde mon innocence, car
ta supernelle bonté, congnoist que telle peine ne ay
merité.</p>

<p>O sainct adjuvateur de tes feaulx serviteurs, faictz moy
de ta faveur digne : Et ne me soys de ta grace avare, non
plus que tu feuz a plusieurs. Tu permis au legifere Moÿse,
en une cassette les perilz maritins passer : aussy tu delivras
l’innocente hebraïcque du feu a elle preparee : a
Jason le felice retour as concedé. Leander tant de foys
as saulvé. Phryxus fut transmys de mouton d’or, pour
les undes marines nager. Europa sus le toreau conservas.
Aryon sur le daulphin gouvernas : au preux Hercules au
royaulme plutonicque le descendre ne as denié. Les edificateurs
de Rome, aux supremes fastiges du souverain
empire exaltas. A Cyrus exposé a la devoration ferine,
de peuple infiny delivras. Puis doncques que a tant de
gens tu as ta grace impartye, plaise dont a ta benignité,
de me secourir : &amp; ne permetz, que par mort si infelice
&amp; immaturee, je renonce a la nature. Helas si premier
que je eusse allé visiter le royaulme de Mynos, tant de
beatitude me eust esté concedee, que j’eusse peu contempler
la plaisante face de ma dame, eternellement me contenteroye
ou au moins que ainsi feust advenu, que je eusse
esté submergé aux fleuves marins. Et que puis apres,
mon corps (flotant par les undes de Neptune) fut arrivé
en lieu ou je eusse peu estre receu, de ma treschere dame
Helisenne, comme furent jadis ceulx de Alcione : &amp;
le jouvenceau de Abidon, de s’amye Hero. Si cela feust
advenu, bien suis certain que ma doulce amye, voyant
la despouille de la jeune vie de son amy, ne se pourroit
contenir, qu’il ne sortist quelque liqueur de ses celestes
lumieres. Et combien que la pallide &amp; espouentable
mort eust rendu mon corps piteulx &amp; deffaict, si ne differeroit
elle de donner plusieurs baisers, a ma descoulouree
&amp; morte face : parquoy je conjecture, que encores
pourroys sentir de m’amye, quelque doulceur : Ces
parolles dictes, fuz quelque espace sans parler, puis recommençay
a dire, helas quand bien je ay consideré, pas
ne debveroys vouloir, que tel cas fust advenu : car peult
estre que ma mort seroit occasion de la sienne : parce que
son delicieulx &amp; amoureulx cueur seroit attainct de
trop excessive &amp; acerbe douleur, &amp; ne pourroit patiemment
telle infortune tolerer &amp; soubstenir : parquoy je
croy, que la spacieuse mer luy serviroit de sepulture.
Et pourtant ceste mort qui m’est appareillee, sera plus
felice, que celle que j’ay predicte : car ce seroit trop excessif
dommage, de la mort immaturee de si excellente
dame.</p>

<p>En formant telles piteuses complainctes approchoye
le pavillon de L’admiral : mais les sceleres &amp;
maulvaises gens, qui me menoient par derision &amp; mocquerie,
se ryoient de mes propos, &amp; disoient les ungs
aux aultres : je croy que cest homme est aliené de son
sens, veu qu’il sçayt estre si pres de sa fin, Et encores ne
se peult abstenir de parler de ses amours : disant telz propos
parvinsmes incontinent a la presence de L’admiral :
lequel tout subit qu’il eust jetté son cruel regard sur moy
commanda que promptement je feusse mené au lieu
deputé pour me decapiter. Et lors sans plus differer,
on me menoit : mais selon la mienne conception, quelque
vertu divine inspira le frere de L’admiral a insister au
contraire, &amp; adressant son propos a son frere, prononça
telz motz.</p>

<p>Monsieur je m’esmerveille fort, a quelle
occasion vous desirez la mort de ce vaillant &amp; belliqueux
chevalier : lequel avec sa vertu est tant accomply
en beaulté naturelle, que j’ay prins singulier plaisir a le
contempler : Parquoy trop me contristeroye de sa mort,
laquelle il n’a deservie. Bien suis certain que par voz gens
estes pressé &amp; stimulé d’imposer fin a sa vie : mais je dis,
que ce conseil est inique &amp; injuste : &amp; ne debvez estre
au croyre si facile : mais premier bien mediter &amp; penser
&amp; puis faire sentence &amp; conclusion. Dictes ces parolles,
se remist es termes de silence : mais L’admiral ainsi
luy respondit. Mon frere je vous supplie que ne me
vueillez persuader, de conserver la vie a cest homme,
lequel journellement faict tant de molestes &amp; oppressions
a mes chevaliers, que le croyre seroit difficile, qui
n’auroit veu ses œuvres admirables, qui excedent celles
de tous aultres chevaliers. Et pour ce quand je considere,
que luy seul nous seroit bien autant nuysible, que
estoit le puissant Hector aux Grecz : pour chose de ce
monde, je ne vouldroye acquiescer a vostre importune
requeste. Parquoy je vous prie que plus ne me stimulez
de consentir sa delivrance. Car croiez que a requerir
ce que ne convient &amp; que a conceder n’est licite, est
une manifeste injure.</p>

<p>De ces rudes parolles fut oultrageusement
irrité le frere de L’admiral : Et par grand
facherie, a telles parolles donna commencement. Monsieur,
puis que j’ay manifeste demonstrance, que en
vous a plus de vigueur une maulvaise opinion, que une
bonne &amp; bien fondee raison, cela me cause une extreme
anxieté &amp; tristesse, considerant que de tel prince
telle ne debvroit estre la coustume : mais au contraire
debvroit estre l’ire tardive, &amp; l’audience legere, le jugement
franc, le conseil meur, la passion rejectee, &amp; la
justice presente. Mais puis que de ces louables conditions
estes aliené, je me veulx de vous separer. Et
vous verrez que depuis que serez destitué de mon
ayde, que voz ennemys vous pourront plus facilement
consumer &amp; confondre : car vous sçavez
que en plusieurs assaulx, &amp; prinses de villes,
ma faveur vous a estee tresurgente. Et toutesfoys
estes deliberez de user de telle ingratitude,
que ne me voulez aulcunement gratifier, ne faire
plaisir : &amp; me increpez &amp; blasmez, disant que trop
vous importune : &amp; que ma requeste &amp; supplication
est de raison grandement alienee, a l’occasion que l’incredible
prouesse de ce chevalier (selon vostre imagination)
au temps futur nous pourroit estre trop insupportable.
Mais pour vous liberer de ceste timeur, suis
content (sy vous le consentez) que ceste guerre se termine
&amp; pregne fin, par ung combat corps a corps de
nous deux ce chevalier, qui vous sera chose bien utile :
car vous voyez apertement que ceste cité est si belliqueuse,
que difficile sera d’avoir l’expedition &amp; accomplissement
de vostre aspirant desir, sans perdre infiny nombre
de chevaliers. Et encores n’estes certain de demeurer
victorieux : parquoy ne debvriez differer l’execution
de ceste mienne entreprise : mesmement que vous
sçavez que suys assez experimenté. Et sy l’eternel plasmateur
permect que je soye superieur, ce me sera une
œuvre digne de perpetuelle louenge. Et s’il advenoit que
par le chevalier je feusse dompté, si ne seray je digne de
vituperation, consideré que de plus preux que luy
ne se retrouve. Et pour ce vous prie que consultez ceste
affaire, &amp; puis me narrez vostre deliberation : &amp; si elle
se conforme a la mienne, ne restera plus que de transmettre
a la dame quelque caduceateur, ou ambassadeur,
pour sçavoir sy elle s’y vouldra consentir.</p>

<p>Apres les remonstrances persuasives bien escoutees
&amp; recueillies, la pensee de L’admiral commença aulcunement
a vaciller : &amp; fut quelque espace taciturne, sans
proferer aulcuns motz : puis apres se retournant vers
ceulx qu’il estimoit les plus fideles, leur demanda leurs
opinions. Et lors il s’accumulerent &amp; retirerent ung
petit a part, &amp; consulterent, &amp; debatirent long temps :
puis conclurent que l’opinion du frere de L’admiral,
debvroit sortir son effect : car ce moyen estoit le meilleur,
&amp; le plus expedient sans consumer le temps en ceste
fascheuse guerre. Et lors tous en general disoient a
L’admiral, que il ne debvoit refuser ceste requeste a son
frere, puis que si instamment l’en prioit, &amp; que ilz ne
avoient aulcune dubitation, que de celle bataille, il ne
obtint la victoire : &amp; ce disoient ilz, pource que il estoit
merveilleusement vertueulx chevalier, &amp; avoit accomply
plusieurs entreprinses.</p>

<p>Tout subit que ilz eurent exprimé leurs deliberations,
L’admiral appella son frere, &amp; luy dist, vous me
avez tant persuadé par voz continuelles instigations,
que contrainct suis de obtemperer a vostre requeste.
Parquoy ne reste plus que de sçavoir se la dame se vouldra
condescendre a vostre vouloir, &amp; de cela je vous en
laisse la charge. A ces motz fut grandement letifié le frere
de L’admiral : Et en se tournant vers moy dist ainsy,
Chevalier je faictz tant d’estime de vostre vertueuse magnanimité,
que je croys que plustost vous exposerez au
peril de la mort, que de faire ung acte qui peult maculer
vostre splendide renommee : Et pour ce sans aulcune
difficulté (apres avoir receu vostre foy en hostage)
vous sera permis de vous pouvoir transmigrer en la cité :
Et annoncerés a la dame nostre conception, laquelle
distinctement je vous veux exposer : c’est que si elle desire
de terminer ceste odieuse &amp; desplaisante guerre, faire
le pourra : moyennant que vous ou aultre de ses chevaliers
vueille entreprendre la bataille comme je ay
predict. Et se il advenoit que son chevalier demeurast
vainqueur : nous promettons de lever le siege de devant
ceste Cité : sans jamais leur inferer aulcunes molestes.
Mais encores (s’il luy playst) aurons ensemble perpetuelle
confederation. Et s’il advient que les dieux me
donnent la victoyre, d’elle &amp; de sa cité pourrons faire
selon nostre discretion, sans que elle puisse plus insister
au contraire. Et cela est nostre ultime volunté,
dont vous luy pourrez faire le recit.</p>

<p>Dictes ces parolles,
les iniques gens qui m’avoyent amené, disoyent.
Monsieur si vous desirez d’estre bien acertené de sa promesse,
faicte luy promettre la foy qu’il doibt a s’amye :
laquelle il ne vouldroyt aulcunement enfraindre, car
il a si grande affection a elle, que pour perturbation
ne timeur de mort qu’il eust eu, jamais ne s’est abstenu
d’en parler. Telz propos provocquerent a rire le frere
de L’admiral, &amp; me dist. Puis que vous estes si parfaictement
amoureux, je ne veulx aultre promesse, que
la foy que vous debvez a vostre dame. A quoy je feis
telle responce. Monsieur bien vous debvez tenir asseuré
par cela : car plustost que de l’enfraindre, m’exposeroye
a plus grand peril, que les erreurs du laberinte de
Crete : &amp; puis que tant de felicité de par vous m’est concedee,
que puis aller les nouvelles annoncer (apres licence
&amp; congé de vous) me departiray, pour expedier
la charge de ma commission.</p>

<p>En disant ces motz me departis, ayant deposé &amp;
osté la plus grande partie de ce qui mon cueur molestoit,
&amp; disoye : O souverain &amp; exalté Dieu, quelles graces
te pourray je referer ? verbales ne seroient suffisantes,
car de sapience tu es autheur : reales aussi ne seroient elles,
car de tout tu es dominateur. Te offrir la vie que tu m’as conservee,
ne seroit riens : car d’icelle tu es fabricateur. Mais
pour ne succumber en ce vituperable vice d’ingratitude
assiduellement en ton sainct temple mon holocauste te exhiberay,
en proferant telles parolles : joyeusement cheminoye
avec une certaine esperance de parvenir a mon attendue
suavité : &amp; quand je feuz parvenu a la Cité, a peine
pouois aller pour la multitude du peuple qui affluoit
en tour de moy. Et disoient, voyez cy venir le chevalier
que l’on presupposoit estre mort, dont la fleur des chevaliers
lequel est son compaignon est si excessivement irrité. L’ung de
ceulx qui prononçoient telz propos le alla annoncer a
Quezinstra : lequel en fut si joyeulx, que par plus grand
desir ma venue attendoit, que ne faisoient les dames de
Grece, la venue de leurs mariz. Finablement en sa chambre
conduict, il me fist une reception qui moins ne fut magnifique
que benigne : &amp; ne nous peusmes contenir de jecter quelques larmes
cordialles : puis apres aulcuns gratieux &amp; doulx arraisonnemens,
luy manifestay la cause de ma venue. Et a l’heure
sans dilation, nous transportasmes au palais auquel la dame
assistoit avec grande compaignee de chevaliers. Et lors
avec deue &amp; convenable reverence, la saluasmes ensemble
toute la noble assistance, lesquelz furent tous esmerveillez
de ma venue : car ilz estimoient que a la bataille
j’eusse esté execrablement occis. Mais quand ilz me veirent,
ilz furent merveilleusement resjouys : &amp; fus de tous
gratieusement receu. Et par especial de la dame : Laquelle
benignement s’enquist quelle infortune m’estoit intervenue,
qui avoit esté occasion de mon absence : a laquelle le
plus modestement que je peuz, luy exprimay le tout sans
riens reserver : puis luy commençay a narrer le vouloir de
L’admiral selon la charge qui m’estoit enjoincte, sans exceder
les metes de mon expresse commission. Et quand
elle eust le tout distinctement entendu, elle demeura merveilleusement
pensive : puis apres a son parler donna
telle principe : &amp; dist a ses familiers que c’estoyt chose
tresurgente de bien consulter cest affaire a ce que
l’on print sur ce faire bonne deliberation. Et a l’heure
les plus experimentez &amp; sçavans commencerent leurs
consultations, &amp; furent quelque temps sans deliberer :
puis apres pour finale resolution conclurent &amp; dirent
que si le chevalier estrange vouloit entreprendre la bataille,
que ma dame ne debvoit user de refus : Et qu’ilz
avoyent ferme credence sans aulcune dubitation qu’il
obtiendroyt la victoyre. Incontinent ces parolles dictes,
la gentille Dame qui de beaulté &amp; de sens les aultres
precedoyt, adressa son propos a Quezinstra, &amp;
luy dist : Noble chevalier vous avez entendu l’opinion
de mes gens : lesquelz par evidence demonstrent avoir
en vous esperance totalle : Et de ma part aussy croys
indubitablement, que si vostre magnanimité se veult
condescendre a prendre la charge de ceste chose : que
a l’honneur &amp; utilité de vous &amp; de moy l’entreprinse
sera accomplye : mais de ce ne vous ose requerir, considerant
que vous n’estes mon vassal ne subject : parquoy
vous n’estes obligé de ce faire. Mais toutesfoys
si tant de felicité m’estoyt concedee, que quelque vertu
divine a ce faire vous inspirast, je me reputeroye a perpetuité
obligee a vostre noblesse.</p>

<p>Tout ainsi estoyt Quezinstra aux parolles de l’angelicque
princesse ententif, que fut la royne de Chartage
aux lamentables commemorations du piteux Troyen.
Et ainsi luy respondist.</p>

<p>Tresillustre Dame soyez
certaine que le begnin recueil &amp; honnorable traictement
que nous avez faict, a causé tel efficace en mon
cueur, que j’ay une extreme tristesse de vostre presente
calamité &amp; misere, pour de laquelle vous liberer, m’exposeroye
a plus grand peril que ne feist Hypomenes
par entreprendre la course contre la pucelle Athalanta.
Et pour ce quand il vous plaira pourrez mander que
vostre chevalier sera prest &amp; appareillé demain a telle
heure, qu’ilz seront disposez pour le recepvoyr : &amp; ne
soyez timide de ce que vostre ennemy vous provocque :
Mais vous recordez de ce que la Royne Semiramys
escript au Roy D’inde : que la bataille consiste en
la vertu, &amp; non pas aux parolles. Tout subit la response
de Quezinstra ouye, ma dame voulut promptement
envoyer ung messagier : mais je luy dis que sans dilation
convenoyt que retournasse comme je l’avoys promis :
car plustost vouldroye mourir : que rompre foy. Mais
premier que partir, par instantes prieres voulus persuader
Quezinstra : affin qu’il me laissast faire ceste bataille :
ce qu’il ne me voulut conceder, me disant qu’il croyoyt
bien que j’avoye assez vigueur de cueur, &amp; force de
membres pour ce faire : mais d’autant qu’il estoyt plus
experimenté que moy, encores seroit la chose plus seure.
A ces motz (pour luy complaire) me desisté de mon
opinion : &amp; ainsi me departiz : &amp; moy parvenu au magnificque
pavillon de L’admiral, feis ample rapport
de ce que l’on m’avoyt donné charge de reciter : Mais
incontinent que son frere eust entendu ma narration,
me demandat quelle estoyt l’occasion pourquoy je
n’entreprenoye le combat : a quoy je luy feis response que
tresaffectueusement eusse desiré de le faire : mais pour
satisfaire au vouloyr d’ung mien compaignon, qui
bien autant estoyt desireux que moy, je m’en estoye desisté :
affin de ne encourir son indignation : plus oultre
ne se enquist le chevalier, &amp; se deporta de en plus tenir
propos, jusques a la sequente journee que les deux
chevaliers assisterent au lieu designé pour le singulier
combat.</p>

<div class="chapter"></div>

<h3 id="p2ch14" title="XIIII. Combat de deux champions pour appaiser une guerre">Combat
de deux champions pour
appaiser une guerre.<br>
Chapitre. XIIII.</h3>

<div class="c"><img src="images/illu-047.png" alt=""></div>

<p>Apollo sur la queue du supernel escrevice precipitoit
son tresgrand veloce curre, illustrant le meillieu
de sa sphere par violente chaleur : &amp; faisoit mourir
tous terrestres fruictz, quand les deux vertueulx chevaliers
en la presence de plusieurs a l’heure assignee se
trouverent. Le frere de L’admiral estoit richement armé
&amp; si estoit monté sur ung puissant &amp; leger cheval : car
il estoit extraict de l’ung des chevaulx de Mars, &amp; d’une
Elephante. Quezinstra ne avoit aultres armes que ses
blanches : mais l’ung des parens de Madame luy avoit
faict present d’ung cheval, qui estoit extraict de la rasse
de Pegasus. Beau faisoit veoir la singuliere magnanimité
des deux nobles chevaliers, desquelz la valeur estoit
si grande, que milles langues de Poetes ne la sçauroient
exprimer : car chascun d’eulx se demonstroient assez pleins
de proesses, pour attendre le fier, superbe &amp; cruel Dieu
Mavors : lequel toutesfoys fist grande timeur aux merveilleux
Geans. Ce pendant que toute l’assistence tant
d’une part que d’aultre extolloient la vertueuse contenance
des deux champions : par si grand impetuosité se
esmeurent, que l’espouentable bruyt qu’ilz firent au rencontrer
de leurs lances, ne fut moindre que celluy du
mareschal de Juppiter Vulcan fabricateur des tonnerres
&amp; fouldres. Il sembloit que de son siege fut precipité,
l’anticque Saturne, avec toute la machine, soubtenue
par le puissant Athlas. Le belliqueulx Quezinstra attaignit
le Chevalier au millieu de l’escu, tellement qu’il
le penetra jusques a la chair : &amp; de ce coup fut porté par
terre : &amp; pareillement fut attainct Quezinstra sur l’escu,
&amp; ne peut evader qu’il ne tumbast : mais il se releva le
premier : si mist la main a la bonne espee, &amp; courut sus
au chevalier qui promptement se estoit relevé : si luy donna
tel coup sur le bras dextre, qu’il le fist agenoiller ung
genouil. D’aultre part le chevalier donna ung merveilleux
coup sur le heaulme a Quezinstra : puis cuida recouvrer :
mais le gentil Quezinstra par son agilité saulta
a costé, &amp; ne fut attainct : le coup descendit en terre : tellement
que a peine peust son espee retirer. Et ce pendant
le courtoys Quezinstra attendit jusques a ce que il l’eust
retiree. Puis commencerent a eulx entredonner sy tresmaulvais
&amp; enormes coups, qu’ilz detrencherent &amp; percerent
de toutes partz leurs escus &amp; leurs harnoys : sy
furent long temps, que l’on ne pouvoit juger, lequel
obtiendroit la victoyre : qui fut occasion de causer merveilleuse
timeur aux assistans, tant d’une part que d’aultre.
Mais l’extreme tristesse &amp; craincte que je avoye, excedoit
celle de eulx tous. Tant dura celle bataille, que les
chevaliers estoient tant fatiguez &amp; travaillés, que il ne
estoit possible de plus : toutesfoys Quezinstra ne se demonstroit
si las, que le frere de L’admiral : lequel en se
couvrant le mieulx que il pouoit de ce qu’il luy restoit
de son escu, ne faisoit plus que souffrir : en sorte que d’ung
coup que Quezinstra luy donna sur le heaulme : il le
fendit &amp; divisa en deux partz : &amp; luy fist une grande vulneration,
&amp; tumba le heaulme a terre, &amp; le chevalier
quant &amp; quant. Et pource que il avoit beaucoup perdu
de son sang, ne se pouoit relever : ce que voyant le noble
Quezinstra, se approcha de luy &amp; le ayda a relever.
Et quand le frere de L’admiral considera la debonnaireté
&amp; courtoysie de son adversaire : luy dist ainsi.</p>

<p>O victorieux chevalier, bien est temps que je me
desiste de plus vouloir resister contre vous : &amp; que
me mettes du tout en vostre mercy : mais puis que aux
immuables cieulx ainsi plaist vostre valeur inestimable
accompaignee de benignité, me faict reputer felice de
estre dompté &amp; suppedité par le plus preux chevalier
de l’universel : auquel je ne veulx refuser de me rendre
obeissant : avec certaine deliberation de tousjours perseverer
en vostre felice servitude. A ces motz respondit
Quezinstra, monsieur, je vous asseure que tresjoyeux
suis de me avoir experimenté contre ung si vertueux chevalier
comme vous estes : car je vous puis nommer la
fleur de tous ceux que je trouvay jamais, depuis que je
ay donné principe a l’exercice de l’art militaire : &amp; si par
vostre benignité me faictes ouffre de vous dedyer a
mon service, soyez certain que je ne veulx faillyr de
vous faire ouffre reciprocque : car il ne seroyt en ma
faculté de vous remunerer du grand bien &amp; singulier
plaisir, que par vostre moyen m’a esté faict en
preservant de mort le myen compaignon : lequel je
n’ayme pas moins que moymesmes. Et pour ce me repute
a vous perpetuellement obligé, comme sy ma
propre vie m’aviés conservé. Ces parolles dictes tenant
la main l’ung a l’aultre, s’en vindrent au pavillon
de L’admiral : lequel s’estoyt absenté pour ne pouvoir
plus souffrir l’anxieté qui le molestoyt, pour la timeur
qu’il avoyt que en ceste bataille son frere ne receust
mort. Mais quand il le veist (combien que ce luy fust
chose griefve a tolerer, de ce qu’il estoyt vaincu) sy
fust il aulcunement reconforté, &amp; feist assez bon recueil
a Quezinstra : puis luy dist, chevalier je voys apertement
que les Dieux ne sont favorisans aux superbes
courages : mais au contraire les mactent &amp; oppriment,
ainsi que je congnoys par moy, qui estimoys
que nul ne peust resister contre ma puissance : laquelle
je croyoys estre invincible, &amp; avoys entreprins
de totallement expugner ceste noble cité : &amp; si mon
cruel &amp; inique desir eust sorty son effect, j’avoye conclust
de continuellement affliger la dame, en luy inferant,
&amp; faisant diversitez de tourmens : combien
toutesfoys que jamais sa purité &amp; sincerité ne me ayent
offensé : car pour le reffuz qu’elle a faict de moy,
ne se doibt on esmerveiller ne luy ascripre ou attribuer
a coulpe : Car presentement les raisonnables considerations
me contraignent de dire, que de vray sens
elle eust esté alienee : si elle eust acquiescé a ma requeste :
car a sa gentille jeunesse, ne convient homme si antique,
debile &amp; cassé comme je suys. A ces motz se print a soubzrire
Quezinstra : &amp; riens ne luy respondit. Ce pendant
furent mandez les chyrurgiens, pour applicquer quelques
medicamens aux vulnerations du frere de L’admiral :
lequel ilz trouverent merveilleusement blecé : toutesfoys
n’y avoit peril de mort. Ilz voulurent regarder
aulcunes petites blessures de Quezinstra : mais il dist
que necessairement convenoit qu’il retournast a la cité,
ou tout a loysir y pourroit faire adapter quelques oingnemens
aptes a le secourir. Et pour ce sans plus delayer,
prinsmes congé de L’admiral &amp; de son frere : lequel se
contristoit fort de ce qu’il estoit si griefvement blecé : &amp;
plus detestoit son acerbe fortune (qui a l’occasion de ses
playes l’empeschoit de nous associer) que pour l’extreme
douleur qu’il en sentoit : car sans cela, avoit deliberé
de nous tenir compaignie en toutes noz adventures bonnes
&amp; adverses. Mais considerant qu’il n’y pouvoit remedier,
patience luy fut necessaire.</p>

<p>Ainsi doncques nous en retournasmes avec grand
hylarité de cueur : car jamais Octovian ne fist
plus joyeulx retour de Egypte, que nous fismes en la
Cité, en laquelle fusmes avecq grande benevolence recueilliz
&amp; acceptez : &amp; nous fut exhibé &amp; monstré plus
d’honneur, que ne feirent oncques les Grecz au magnanime
filz de Thetis. Et comme nous feusmes aux degrez
du palais, sortit la Dame, &amp; vint au devant de
nous, &amp; quand elle fut approchee, estroictement nous
embrassa : &amp; quasi en larmoyant dict : auquel de vous
je reste plus redevable, discerner ne le pourroye : ou a
vous Quezinstra, pour me avoir esté vray protecteur
&amp; deffenseur : ou a vous Guenelic, en faveur duquel
plus a esté la chose entreprinse, que pour aultre cause :
car depuis que fustes prisonnier, vostre compaignon
fut si anxieulx, que nullement ne se peult consoler jusques
ad ce que il fut certioré de vostre bonne convalescence.
Parquoy je puis bien imaginer, que autant l’a
faict pour vous restituer votre liberté, que pour la pityé
&amp; commiseration dont il a esté commeu pour me
veoir en telle calamité. En disant telles parolles, entrasmes
en la salle, puys tout subit furent mandez chyrurgiens
pour subvenir a Quezinstra : Et eulx venuz,
applicquerent a ses vulnerations medicamens convenables
pour mitiguer toute douleur quelque acerbe
qu’elle fust. Ces choses faictes, commencerent
les chevaliers, dames &amp; damoyselles
a eulx resjouyr, &amp; se passa le jour en toute
recreation &amp; delectables plaisirs.
Puis venue l’heure que Somnus excite
les lassez membres a prendre
repos, nous retirasmes
en nostre chambre : si fust
concedé au corps le
petit repos, que la
briefve espace
nocturne
nous prestoit.</p>

<div class="chapter"></div>

<h3 id="p2ch15" title="XV. Despart des deux chevaliers compaignons, des dons de la Dame, &amp; de leurs nouvelles adventures">Despart
des deux chevaliers compaignons,
des dons de la Dame, &amp; de leurs
nouvelles adventures.<br>
Chapitre. XV.</h3>

<div class="c"><img src="images/illu-048.png" alt=""></div>

<p>Ja commençoyt la triste Progne de la belle Aurora
prononcer l’advenement, quand L’admiral fist lever
le siege, &amp; de devant la noble Cité se absenterent : &amp; ce
jour mesmes deliberasmes de mettre ordre a noz affaires
pour partir de brief : car Amours avec si grande vehemence
me stimuloit : que continuellement persistoye
d’instiguer &amp; incliner Quezinstra au desiré partement
&amp; tellement le persuaday, que le troisiesme jour prismes
licence &amp; congé de la gentille princesse : de laquelle
feusmes suffisemment guerdonnez, &amp; entre aultres choses,
par singularité nous fit present de deulx aneaulx
merveilleusement riches : Et en les nous presentant,
commença a telles parolles proferer : Quezinstra, voyez
cest aneau : lequel pour dignité ou valeur je ne vous donne :
mais pour ung fidele record de celle qui jamais jour
de son vivant ne vous oublira : puis se retournant vers
moy : ainsi me dist. Guenelic, je vous supplie que de tel
cueur vueillez accepter ce petit don comme je le vous
presente, Car ce n’est moindre vertu de gracieux recevoyr,
que le liberal donner : &amp; si vostre plaisir estoyt
d’en faire present a vostre amye, ce me seroyt une delectation :
estimant que en luy voyant porter, perpetuellement
auriez souvenance de moy. A ces gratieux
propos modestement luy respondismes, ma dame
nous lisons qu’il ne fault boire synon quelques petites liqueurs
du fleuve Lethés, pour les choses preterites oublier :
Mais plus tost consumerions tout le fleuve, que
la souvenance de vous, nous tournast en oblivion.
Et pour ce ma dame soyez certaine que nous pouvez estimer
a perpetuité voz loyaulx &amp; fidelles serviteurs.
Apres avoir ce dict, elle s’approucha de nous, &amp; son
chef sur noz espaulles colloca, &amp; ensemble nous baisa
&amp; embrassa puis en prenant congé d’icelle, la laissasmes
toute triste &amp; pensifve.</p>

<p>Ainsi nous departasmes de la Cité de Elyveba : &amp; quand
feusmes sur la mer, donnant la voile au vent surmontasmes
Rhodes &amp; le Royaulme de l’anticque Saturne,
mais tant nous mesadvint, que par l’impetueux soufflement
des ventz Eurus &amp; Notus, fusmes fort travaillez
&amp; avec ce les impetueuses undes toute nostre gallere
emplyssoyent, tellement que pour la charge s’enclina
l’arbre : en sorte que en nous voyant l’on eust peu
juger que tous feussions antipodes. Toutesfoys par
faveur de celluy qui l’arche du grand pere de semblable
peril libera, parvinsmes en une isle assez convenable
pour prendre repos, &amp; refociller noz fatiguez &amp; debiles
membres, ce que nous feismes. Puis apres nous
revinsmes sur la mer, &amp; en petit de temps feusmes en
la cité D’athenes : puis parvinsmes en la cité dont celluy
fut fondateur, qui par le commandement de Pallas
sema les dentz de serpens, dont nasquirent chevaliers
armez, &amp; appareillez a faire bataille. Departis de la,
allasmes en la haulte Mycene, qui de nous fut totallement
visitee : &amp; depuis feusmes transportez au port
d’une petite cité nommee Basole, ou deliberasmes sejourner
quelque temps pour aulcunement nous restaurer.
Mais plus tost ne furent troys jours passez, que le
repos ne me fut fascheux, pour la singuliere affection
que j’avoye de veoir celle, pour laquelle retrouver,
eusse voluntairement cheminé jusques aux cuisantes
undes infernales.</p>

<p>Ainsi doncques estoye accompaigné de desir qui
continuellement me stimuloit : parquoy impossible
me fut de plus dissimuler en face l’anxieuse tristesse qui
en mon cueur estoyt latitee, &amp; incontinent en feis indice :
tellement que Quezinstra en eust certaine evidence,
&amp; me dist. Guenelic je m’esmerveille a quelle occasion
vous differez de me enucleer &amp; declairer vostre conception :
ne sçavez vous que vostre contentement autant
d’hylarité me causeroit, qu’il pourroit faire a vous
mesmes si aultrement vous l’estimez, de la verité seriez
merveilleusement aliené : car si a l’experience se
doybt foy adjouster, je vous en laisse le jugement. Et
a l’heure ainsi je luy respondis.</p>

<p>O trescher amy, tousjours vous ay congneu fidele,
discret, gracieux &amp; amyable : mais la cause qui m’a instigué
a conserver en silence le desir que j’ay de partir a
esté par craincte de vous trop importuner. Mais puis
que par la subtilité de vostre esperit, mon travail avez
comprins, selon vostre discretion donnerez secours
a ma triste &amp; debile vie. Ces parolles dictes Quezinstra
donna ordre a nostre affaire pour partir le lendemain,
ce que nous feismes : car incontinent que Apollo
commença son beau chef a demonstrer, nous remismes
a naviger les undes marines : &amp; feusmes transportez
en l’isle ou le fugitif Dyomedes les membres laissa.
De la passasmes la Maufredonie, &amp; le perilleux mont
aucontain avec les Pisanriences fosses posaniriemes :
puis a l’anticque cité, doubteux refuge a la Cesarienne
region. De la departiz parvinsmes a la cité de Lubion,
ou nous retirasmes ung petit. Et ce pendant feusmes
advertiz que estions assez proches d’une Cité, laquelle
estoit asiegee pour la rebellion que les habitans avoient
faicte a leur prince. Ceste cité (le nom de laquelle estoit
Bouvacque) estoit habitee de gens pervers &amp; iniques :
lesquelz ne vouloient obeyr ny avoir de superieur :
Car au moyen de leurs superbes oultrecuydances, leur
estoyt advis, que nul ne les pourroit dompter. Quand
Quezinstra eut ces nouvelles distinctement entendues,
par instantes prieres me persuada de nous transmigrer
en l’ost qui residoit devant la cité, &amp; de nous offrir au
service du prince : affin que peussions faire œuvres dignes
de memoyre. Et je considerant que sa requeste
estoyt de vertu accompaignee, ne me sembla chose
licite de differer l’accomplyssement, combien
que ce me fust chose tresgriefve, mais pour luy
gratifier, dyssimulay &amp; dytz, que telle entreprinse
ne me desplaysoyt. Et incontinent ces parolles dictes
commençasmes a nous preparer : &amp; nous absentasmes
de la cité : pour nous transporter en l’ost qui n’estoit que
a quatre mille de la. Parquoy en petit de temps y parvinsmes.
Mais premier que parvenir en la presence du
prince, feusmes de plusieurs interroguez, pour sçavoir
que nous venions chercher, &amp; investiguer entre eulx :
ausquelz nous feismes response : que la cause motive qui
a ce faire nous instigoit, n’estoyt aultre que l’aspirant
desir que nous avions de faire au prince quelque service,
qui a sa celsitude fut aggreable. Et lors feusmes conduyctz
au tref du magnanime seigneur : lequel estant
informé de nostre bon vouloyr, nous receut benignement
en nous acceptant voluntairement a son service.
Et depuis ce jour furent continuellement donnez dyvers
assaulx a la Cité : Ou Quezinstra &amp; moy ne fallismes
de nous trouver : &amp; sy vertueusement nous y portasmes,
que ce nous fut occasion d’acquerir totallement
la benevolence du prince : &amp; nous excitoyt tousjours
de perseverer, nous promettant que de noz services
ne demeurerions sans convenable remuneration.</p>

<p>Long temps fut le siege devant la Cité, sans ce qu’il
fut en nostre faculté de la pouvoir totallement expugner.
Mais ung jour l’assaillasmes de toutes partz si vigoureusement,
qu’ilz ne pouvoyent resister, combien
qu’ilz en feissent tout leur effort. Mais Quezinstra faysoyt
tant d’armes, que tous estoyent timides de le rencontrer :
car pour l’impetuosité de ses coups menoyt
tel bruyt, que Boreas entrant dedans une tourbe de
nues &amp; collidant l’humide ayr en icelles assemblees, en
arrachant des mains des Ciclopes les forgees tonnerres
&amp; fouldres premier qu’ilz les ayent presentees a l’altitonant
filz de Saturne : estant en telle fureur oppressa
merveilleusement les ennemys. Ce que voyant le
Prince, commença a exhorter ses gens, leur disant
que ceste journee pourroyent facilement debeller
leurs adversaires, se pusillanimité ne les empeschoit.
Les chevaliers ainsi stimulez de leur prince, commencerent
tous a prendre cueur : &amp; a l’exemple de
Quezinstra se porterent si vertueusement, que les superbes
Cytoyens ne les pouvoyent plus souffryr : Ce
estoyt une chose horrible &amp; espouventable de ouyr
les complainctes &amp; gemissemens des mourans, dont
il y avoyt infiny nombre. Et si long temps dura
ceste enorme &amp; execrable bataylle, que finablement
plus par la prouesse de Quezinstra que par aultre moyen
fut la ville subjuguee &amp; prinse. Et en verité puis
bien dire, que riens ne furent les victoyres obtenues
par Hannibal en Ausonye au respect de ceste ycy.
Ilz entrerent victoryeusement en la Cité : &amp; croyez
que riens ne fut la Gamenonicque proye, ne la
conqueste de Colcos, en comparaison de celle
que je vous narre : il me sembloyt estre en la Cité
Priamide : ou en celle des Sagontes, pour les lamentables
vociferations &amp; pyteuses ululations feminines :
qui redondoyent jusques au ciel empyrien. Toutesfoys
a l’instigation de Quezinstra, le prince feist publier
&amp; cryer sur peine de la hart, que l’on cessast
de les plus molester, puis apres feist congreger &amp; assembler
les survivans : &amp; eulx venuz, les commença
a regarder d’ung regard qui moins n’estoyt cruel que
celluy de Hector, quand aux nefz Grecques le feu
portoyt. Et lors avec une acerbe prononciation, leur
a dist telles ou semblables parolles.</p>

<p>O vous hommes sceleres &amp; maulvais, soyez certains
que je ay esté certioré par mes ambassadeurs, que
par plusieurs foys vous ay transmis : lesquelz ce sont de
entre vous qui estoyent inveterez &amp; endurcis en leurs
infelicitez sans vouloir extirper ny abollir leurs anticques
&amp; accoustumees rebellions. Et pour ce considerant
voz manifestes iniquitez : c’est chose tresurgente,
que rigueur de justice &amp; odieuse vengence soyt faicte
des rebelles qui ne sont timides de offenser leur droicturier
seigneur. Et pourtant apres la deliberation de mes
hommes fideles, croyez indubitablement que de voz malefices
serez griefvement punyz.</p>

<p>Ces parolles ainsi par le Prince proferees, les pouvres
vaincuz furent reduictz en une extreme perplexité,
attendans l’ultime determination de leur prince :
lequel apres avoir ouy diverses opinions de ses gens,
se arresta a celle de ung anticque chevalier : lequel
dist que il ne conseilloyt de les faire mourir : car la
mort que subitement ilz souffriroient, imposeroit
fin a leurs peynes. Parquoy la punytion ne seroit si
griefve, que de leur administrer une penible &amp; fatigieuse
vie, comme pourroit estre de les dedyer aux
perpetuelz services de quelque cruel maistre de galleres,
ou la seroient deputez a l’exercice de la mer. Et
comme bestes silvestres sembleront estre transformez :
si souffriront une continuelle peine pour l’aspre castigation
des enormes coups dont (selon la coustume) ilz
sont incessamment molestez. A l’heure eust esté mise
ceste sentence a execution, n’eust esté le noble Quezinstra :
lequel commeu d’une compassion interieure, son
honneste propos au prince, &amp; telles parolles sagement
profera.</p>

<p>Monsieur combien que ces Citadins par leurs temeraire
folie, ayent presumé avoir d’eulx mesmes
l’entier empire &amp; gouvernement : &amp; vous vouloyent
frustrer totallement de vostre droict successif &amp; hereditaire :
supposé que par cela ilz ayent desservis tresgriefve
punition, il me semble toutesfoys, que clemence
doybt estre preferee a la rigoureuse justice :
&amp; vous debvez recorder du victorieux Jule Cesar,
lequel apres que par liberalité &amp; prodigalles largesses
il eust attraict &amp; reconciliez la plus part de ses ennemys,
delibera de vaincre le surplus par urbanité &amp; clemence :
&amp; facilité de pardonner, dont il prospera tellement :
que il porta ses victorieuses aygles, nonobstant
la severité du senat Romain jusques au Capitole,
&amp; sacrifia au protecteur de sa cité Juppiter. Bien vous
l’ay voulu rememorer tresillustre prince : affin de vous
exciter a extirper toute rigueur de vostre noble cueur :
a ce que ceste vertu de clemence qui bien est conveniente
a vostre altissime noblesse, y puisse retrouver le
lieu de son accoustumee residence qui par yre a esté de
rigueur occupé. Incontinent que Quezinstra se fut reduict
es termes de silence, le prince demeura quelque
espace pensif, Puis apres commença a refrener son
yre, qui fust occasion de luy faire telles &amp; semblables
parolles former : Vertueulx Chevalier, vostre
narration par telle sorte est limitee, que plus contiennent
les sentences, que ne font les parolles : lesquelles
en sy grande efficace me sont au cueur inserees,
que en faveur de vous me veulx totallement desister
de l’appetit que j’avoye de user de vindication : combien
que ces gens pervers &amp; iniques aient commis &amp; perpetrez
une griefve offense, au moyen de leurs obstinations.
Mais quand je considere que par vostre valeur
inestimable, ilz ont esté suppeditez : bien me semble raisonnable
vous estre permis, de (selon vostre discretion)
pouvoir disposer tant de leurs vies que
de leurs biens &amp; facultez, ce que liberallement je
vous concede : &amp; si de aultre chose vous prend envye,
ne differez de m’en faire sçavant sans aulcune dubitation
de trouver reffus a chose que puissiez requerir.</p>

<div class="chapter"></div>

<h3 id="p2ch16" title="XVI. La debonnaireté d’ung prince envers ses subjectz. Avecq la poursuitte des adventures des deux chevaliers">La
debonnaireté d’ung prince envers
ses subjectz. Avecq la poursuitte
des adventures des deux chevaliers.<br>
Chapitre. XVI.</h3>

<div class="c"><img src="images/illu-049.png" alt=""></div>

<p>Apres la prononciation de ces parolles, Quezinstra
fut merveilleusement joyeulx. Et se efforça
de referer au prince les remercimens deuz &amp; convenables,
puis en adressant son propos aux Citadins, leur
feist plusieurs remonstrances pour les instiguer a adnuller
leurs superbes oultrecuidances, sans jamais user de
rebellion contre leur Prince, lequel avoit refrené sa
fureur, en preferant benignité a rigoureuse vengeance :
qui les debvoit stimuler a perpetuellement observer
fidelité envers la supreme clemence &amp; doulce
mansuetude d’icelluy leur droicturier seigneur. A ces
motz furent les Citadins reduictz en une incredible
hilarité, comme ceulx qui se veoyent restituez en leurs
libertez : lesquelz par avant estimoient d’estre condempnez
au dernier supplice : ce que bien avoient
merité, a l’occasion de leurs sedicieuse entreprinse :
mais eulx voyant qu’ilz avoyent impetrez mercy par
les intercessions du noble Quezinstra, eulx estans encores
prosternez aux piedz de leur Prince, ne se
leverent que premier ne eussent dictz telles parolles.</p>

<p>Prince magnanime puis qu’il a pleu a vostre altitude
d’extirper de vostre noble cueur la juste yre
que contre nous aviez conceue, &amp; vous condescendre
a la facilité de pardonner, nonobstant la griefve
offense par nous perpetree envers vostre noblesse.
Bien debvons estimer que vostre institution naturelle,
&amp; vraye gentillesse a ce faire vous provocque : &amp;
aussy demonstrez que bien estez memoratif de ce que
testifie &amp; dit la saincte escripture, c’est que ceulx
sont felices qui seront misericords : car misericorde
ilz ensuyvront. Et par ce s’entent qui n’est chose plus
apte a la fruytion de la vie bien heuree que est le
oublier des facheries souffertes. Et a ceste occasion
avons certaine evidence que ces evangelicques parolles
sont en vostre cueur descriptes : que plus fermes
en ung metail ne se pourroyent engraver. Car
considerant noz iniquitez, ne estoyt a presupposer
pouvoir jamais trouver paix ne reconciliation envers
vostre celsitude : mais vostre urbanité a esté superieure :
&amp; a esté si puissante que elle a mitigué, &amp; finablement
adnichillé la ferocité, ce qui vous doibt tourner en
perpetuelle louenge : car entre les dons &amp; graces de
corps &amp; de l’ame, celle seulle propre &amp; peculiere vertu
est ascripte a Cesar Auguste : duquel selon que puis
concepvoir, vous estes vray exemplaire. Dont en ces
considerations pouvons juger tresfelice le peuple, sur
lequel tel prince domine : &amp; pour ce ayant adnichillé
en nous toutes superbes rebellions, avons deliberé de
donner principe au fidele servir, &amp; en icelluy perseverer :
Et si aultrement le faisons que la bouche le prononce,
nous obsecrons la supernelle divinité, que en
vivant, toute splendissante lumiere nous fut nuysible :
&amp; en mourant, puissent demeurer nous miserables
corps inhumaine pasture de cruelz animaulx : &amp; l’esperit
par lieux obscurs, caligineux &amp; tenebreux : soit
tousjours sans aulcun repos ne tranquillitez errant :
bien sommes certains que a l’occasion de nos sceleritez
preterites, serez facile a suspecter de nous quelque
chose sinistre : mais les aggreables services que pour
le futur esperons faire a vostre sublimité vous donnera
manifestes demonstrances que nous sommes totallement
reduictz a la vraye lumiere de raison, dont pour
quelque temps avons esté grandement alienez.</p>

<p>Apres que ilz eurent imposé fin a leur parler, le
prince les fist lever, &amp; ne leur dist autre chose sinon
que ilz gardassent que leurs parolles ne feussent
proferees par faintifve dissimulation, mais feissent en
sorte qu’elles ne feussent differentes aux effaictz.</p>

<p>Et apres que il eust ce dit, se adressant a nous entra
en plusieurs devises &amp; raisonnementz, a quoy nous
feismes responces, les plus modestes qu’il nous fust possible.
Et ainsi devisant se consuma ceste journee : mais
la sequente le prince voulut que Loix feussent instituees :
qui depuis furent autant estimees, que furent jadis
celles de Ligurgus : si furent par les habitans si bien
observees que perpetuellement conserverent entre eulx
une vraye concorde &amp; singuliere amytié. Peu de jours
apres telle institution pour me estre le sejour tedieulx
&amp; ennuyeulx, selon ma coustume par continuelle instigation
commençay a persuader Quezinstra a la briefve
departie, laquelle il ne voulut differer : mais pour a
mon affectueux desir satisfaire, promptement se consentit
a prendre licence &amp; congé du prince : parquoy
sans dilation nous transmigrasmes en une riche &amp; tresaornee
salle ou le prince avec aulcuns de ses familiers
assistoit : &amp; apres la reverence faicte, Quezinstra donna
tel principe a son parler.</p>

<p>Tresvictorieulx &amp; vertueulx prince, puis que la
disposition divine se est inclinee a vous impartir
tant de graces, comme subjuguer la superbité des
rebelles : Et oultre plus les reduyre selon la vraye
equité : En laquelle je puis conjecturer tous d’ung
vouloir unanime, sont deliberez de perseverer : dont
nous sommes merveilleusement joyeulx, a cause du
doulx accueil que vostre noblesse nous a faict dont ne
seroit en nostre faculté de rendre service qui au merite
du grand benefice (pour recompenser) fut condigne : car
a ce faire mille ans ne souffiroient, neantmoins n’y a deffault
de bon vouloir : Car certain debvez estre que avions
deliberé, de ne jamais partyr jusques a ce que
vous eussiés l’expedition de ceste facheuse guerre : mais
puis que de telz fatigues estes liberé, apres avoir impetré
congé de vostre seigneurie, nostre deliberation
est telle, de ceste inclyte cité nous licencier.</p>

<p>Cela dict le prince se demonstra aulcunement
triste, &amp; ne respondist promptement. Mais quand
il commença a son parler former, il dist ainsi : nobles
chevaliers, a quelle occasion avez vous desir de vous
absenter de ma court, est votre departie si tresurgente,
que ne la pourriés aulcunement differer, il me semble
que en sy grande diligence ne vous debvez separer
de celluy qui bien vouldroyt congnoystre voz
desirs, pour en grande promptitude les accomplir : ce
que bien me sens obligé de faire, comme a ceulx qui
m’ont esté vrays protecteurs &amp; defenseurs. Et sans la
faveur desquelz n’eusse peu achever mon entreprinse.
Parquoy a bonne raison me doibs contrister, si je suis
destitué de l’ayde de ceulx qui me seroyent unicque refuge,
si aulcuns de mes malveillans temerairement se
esforçoyent de me invader. Et pourtant a l’occasion
de l’extreme tristesse que vostre partement me pourroyt
causer, je vous veulx induyre &amp; convertyr a muer
d’opinion, &amp; de ce tresaffectueusement vous en supplye.
Apres les dessusdictes parolles, Quezinstra telle
response luy feist.</p>

<p>O noble prince, si nostre vouloir n’estoit en la puissance
d’aultruy, point ne seroit necessaire de vostre
altitude tant humilier, comme de nous supplyer :
mais pourriez user de commandemens, ausquelz nous
vouldrions totallement obeyr. Mais pour n’estre le
demeurer en nostre faculté vous plaira nous excuser.
Et lors dist le prince assez evidemment, je congnoys
que vostre propos est si ferme, que sans grande
difficulté d’icelluy ne vous pourroye divertir.
Toutesfoys quand aultre chose ne puis faire, tresinstamment
vous prie, &amp; sur la foy de gentillesse vous
conjure, de m’exprimer la cause pourquoy vous ne
estes en vostre liberté. Et a l’heure mon compaignon
me regardoyt en soubriant, &amp; me dist que ceste
requeste honnestement nous ne pourrions denier : ce
que voyant, le chef baissé comme ung homme verecundeux,
Je luy dis : que Amour de dame me pressoyt
&amp; stimuloyt de voyager. Et quand le prince
entendist que pour amour sensuel tant travailloye,
commença a proferer telles parolles.</p>

<p>O Guenelic la singuliere affection, &amp; ardente
benevolence, que j’ay envers vous, me contrainct
a vous exhorter de vous aliener de ceste mortelle
sollicitude : &amp; considerez que ce n’est acte d’homme
prudent, ensuyvre la sensualité, &amp; laysser la
rayson : Car nous ne meriterions le nom des creatures
raysonnables, si la raison vers nous aulcung
lieu ne tenoit. Et pour faire demonstrance
que avec icelle vous voulez conformer plus ne ensuyvez
ceste effrenee lascivité : delayssez ceste immoderee
rage, qui tresfacilement peult les hommes transformer
comme les compaignons de ulyxes. Et si bien
distinctement considerez a quantes infelicitez, calamitez
&amp; miserables ruynes a conduict le monde, ceste
inordonnee passion, tesmoignage en rend L’aphricque
&amp; L’europe. Qui medita l’extermination des Tarquiniens ?</p>

<p>Ceste exillee fureur. Qui discorda Cesar &amp; pompee ?</p>

<p>Ceste inconsideree amaritude. Qui feist cruelz Les Romains
avec les Sabins ?</p>

<p>Ceste peste universelle. Qui macula la maison imperialle
de Claudius ?</p>

<p>Ceste frivole infirmité. Qui ruyna Marc Anthoine &amp;
Cleopatra ?</p>

<p>Ceste acerbe douleur. Qui suppedita Hannibal ?</p>

<p>Ceste commune forcenerie, par laquelle Siphas soubstint
premier defaillir la foy, que d’icelle se priver. Qui
tourmenta Demetrius ?</p>

<p>Ceste cruelle anxieté. Qui conduict a l’extremité Neron,
Caius Caligula, Catiline &amp; Sardanapalus ?</p>

<p>Ceste devorante flamme. Qui de infamie remplyt les
altissimes entendemens de Platon, xercés, Aristote, Socrates
&amp; Ptolomee D’egypte ?</p>

<p>Ceste ardeur venerienne. Et si vous ne prestez foy aux
antiques histoyres : lyre pouvez les modernes : &amp; si voulez
discourir par le monde, vous en verrez manifeste
exemples : &amp; si bien considerez par vous mesmes,
pourrez juger que d’amours ne procede sinon travaulx,
larmes, souspirs, gemissemens &amp; cruciation de corps
&amp; d’ame.</p>

<p>Revocquez donc vostre pensee a meilleurs usages : Laissez
le cultivage de la concupiscence, &amp; vous recordez
d’estre homme &amp; non animal irrationnel.</p>

<p>Et par ce pourrez licencier ces inutiles passions : par lesquelles
soubstenez tant d’angustieuses fatigues : &amp; si tant
de felicité vous succede, que vous en soyez liberé, a
l’heure facilement occuperez vostre genereulx esperit
a plus supremes &amp; altissimes choses : ce que presentement
n’est en vostre possibilité de faire. Car vous debvez
croyre que estant en ceste volupté jamais ne vous
pourrez adjoindre a choses aulcunes vertueuses ne
prouffitables : car pour le continuel soucy que vous avez
de avoyr la fruytion &amp; jouyssance de la chose aymee, de
vous sont expulsees toutes aultres cures &amp; sollicitudes.
Et s’il advenoit que de vostre dame vous devinssiez possesseur,
peult estre que vostre vie ne seroit si doulce
&amp; tranquille, que vous estimez.</p>

<p>Car de plusieurs amans telle est la coustume, que
depuis qu’ilz ont l’accomplyssement de leurs desirs, pour
timeur &amp; craincte d’en estre spoliez, en deviennent tressolliciteulx
&amp; curieulx gardiens laquelle curiosité ne peult
estre sans passion de cueur, &amp; est sans ordre &amp; raison.
Et pour ce considerant toutes ces choses : en vous demonstrant
vertueulx vous est necessaire de poser les
voilles a port plus tranquille : &amp; si ainsi ne le faictes
vous trouverez estre veritable, que celluy qui de bon
conseil ne tient compte, convient que de travail abonde.</p>

<p>Combien que les raisons persuasives du prince feussent
merveilleusement penetrantes, si n’eurent elles puissance
de faire aulcunement varier mon cueur : mais tousjours
augmentoit l’affection de veoir ma desiree Helisenne.
Toutesfois ainsi je luy respondis.</p>

<p>Monsieur je vous certifie que les amiables exhortations
&amp; remonstrances que m’avez faictes, me prestent indubitable
foy de l’amitié que vous me portés. Et si les yeulx
de Juppiter furent vigilans au salut de celluy qui cinquante
six ans le monde tant paisible gouverna, je ne estime
les vostres envers moy moins clementz. Et pour ceste
cause de plus en plus vostre benignité me oblige, &amp;
rend debiteur envers vostre altitude : a laquelle (par
singuliere affection) desireroye faire service, qui luy
fust acceptable. Et s’il estoit en ma faculté de delayer nostre
partement (puis que je cognoys que nostre presence
vous delecte) voluntairement consentiroye le demeurer :
mais croyez que pour donner secours a ma debile
vie, le partir me est tresurgent &amp; necessaire. Et si
bien congnoissiez, avec quelle force amour me domine
&amp; seigneurie, je me persuade que par doulceur &amp;
humanité, vous mesmes me stimuleriez de partir : Car
certain suis que l’instigation que me avez faicte, en partye
n’est que pour la recordation, que vous avez des malheurs :
qui au temps preterit pour Amour sont advenus :
mais si bien considerez, tous amoureulx ne sont si
cruellement traictez au service de leurs Dames, que
ceulx que vous avés prealleguez : dont sont procedees
les entreprinses belliqueuses de Lancelot du Lac, Gamian,
Gyron le courtoys, Tristan de cournouaille, Ponthus
&amp; plusieurs aultres chevaliers, sinon par le service
D’amours, &amp; eulx entretenir en la benivolence de leurs
amyes ? Et par leur loyal servir ont merité de estre
ascriptz au triumphe de renommee, Et par ce servent
d’exemple a tous leurs posterieurs. Et quant a ce, que
dictes que nous amans sommes tant agitez, persecutez
&amp; affligez, bien je vous concede, que souventesfoys
pour n’estre satisfaict de son desir, l’on seuffre douloureuses
anxietez. Mais si pour semblables tristesses, le
amant deliberoit de amour se desister, bien se abuseroit :
car si du principe une amour est dedans le cueur
bien vivement inseree, l’on soubstiendroit premier toute
crudelité que de icelle se priver : &amp; la cause pourquoy
se trouve tant de varietez en aulcuns personnaiges,
est a l’occasion de la difference des amours : aulcunes
procedent par longues &amp; continuelles frequentations
&amp; secretes collocutions. Et a telles amours eslongnement
de l’œil est oblivion de cueur.</p>

<p>Aultres sont qui ne ayment seullement que pour accomplir
leurs effrenees libidinositez. Et a ceulx de coustume
leurs advient comme il fist a Amon : lequel si ardemment
desiroit sa seur Thamar : mais incontinent
qu’il fut rassasié de son desir, l’ardeur d’amours fut estaincte :
mais les amours desquelles l’on ne se peult jamais
desister, sont celles qui de la premiere veue se pregnent
car cela signifie que les personnaiges ne sont dissemblables
de complexions : Et que le vouloir de l’ung facillement
a l’aultre se peult confermer : Et telles amours
perpetuellement durent. Et pour ce considerant que
par le premier regard de ma tresdesiree dame amours
eut de moy entiere possession, il n’est a croire que je m’en
puisse aliener : &amp; puis doncques qu’il n’est en ma puissance
pour me conserver en vie, me fault chercher l’object
dont je espere au temps futur, impetrer entiere remuneration
de mes fatigues &amp; peines preterites : car les dames
aymees ne sont si cruelles, que a ung solliciteux
amy ne donnent de leurs desirs contentement.</p>

<p>Apres que je euz exprimé telles parolles le Prince
ne voulut plus insister au contraire de mon desir :
car par evidence congnoissoit que en moy estoit
decretee &amp; affermee ceste mienne irrevocable sentence,
dont il estoit merveilleusement marry : mais pour
n’y pouvoir remedier, par discretion tempera son
courroux. Et en consideration des aggreables
services que nous luy avions faict,
nous guerdonna suffisamment : puis
apres le bon congé de luy &amp;
de la noble assistance
prins, nous sequestrasmes.</p>


<p class="c gap" lang="la" xml:lang="la">FINIS.</p>

<div class="chapter"></div>

<h2 class="nobreak" title="La tierce partie">&nbsp;</h2>

<div class="c"><img src="images/illu-050.png" alt=""></div>
<div class="break"></div>
<p class="c large top2em"><span class="xlarge">La tierce partie</span><br>
des Angoysses douloureuses, qui<br>
procedent D’amours. Composees<br>
par Dame Helisenne<br>
parlant en la personne<br>
de son amy<br>
Guenelic.</p>

<p class="c xlarge">De Crenne.</p>

<div class="chapter"></div>

<div class="c"><img src="images/illu-051.png" alt=""></div>

<p>Il n’est en ce monde (selon mon petit jugement)
o nobles lecteurs, nul vice plus
enorme &amp; detestable, que le peché d’ingratitude,
comme celluy que je estime
estre l’origine de tous les aultres. Car si
le premier homme ne eust esté ingrat
envers celluy qui est Auteur de tout, duquel il avoit receu
tant de benefices, il ne fut succumbé en la mortelle
ruyne pecheresse, dont en sont contaminez tous ses
posterieurs.</p>

<p>A ceste cause &amp; en consideration de ce, se il m’est possible,
me veulx preserver de estre maculé du vice predict.
Et pour ce, premier que plus me travailler a parachever
ceste œuvre, ay voulu remercier celluy duquel toute
beatitude provient : qui tant de grace m’a imparti,
comme de rediger amplement par mes escriptz ce que
je vous avoye narré en briefz motz par mon epistre :
puis apres les louenges rendues selon ma possibilité (me
confiant en celluy : lequel par son prophete Osee au
deusiesme chapitre dict a l’ame : je te espouseray en la
foy.) Je donneray commencement a vous relater encore
quelques voyages accomplis par Guenelic &amp; Quezinstra :
puis vous manifesteray, par quelle subtile invention
Guenelic retrouva ce que tant affectueusement desiroit.
Si vous donneray intelligence de la cause par laquelle
la joye par luy conceue fut convertie en tresgriefve
&amp; cruelle passion : ce que considerant, aurez encores plus
l’occasion de detester cest abominable vice de desordonnee
amour : cela pour le present, est la principale cause,
qui par ung aspirant desir, plus fort me stimule a
continuer l’assiduité d’escripre. Car si precedentement
vous ay exhorté a la discipline de l’art militaire pour
acquerir triumphe de renommee, a ceste heure plus fort
suis provocquee a vous instiguer a la resistence contre
vostre sensualité : qui est une bataille difficile a superer :
&amp; d’icelle escript sainct Paul aux Galathes, cinquiesme
chapitre. La chair &amp; concupiscence, est adversaire de
l’esperit : &amp; l’esperit est adversaire de la chair. Mais qui sera
ce, qui donnera port &amp; faveur a l’esperit, sy ce n’est
Dame raison ? de laquelle je n’ay voulu croire les salutaires
conseilz : mais l’ay totalement repulsee : &amp; depuis
ne a esté en ma faculté de la pouvoir revocquer. Parquoy
je vous obsecre, que de elle ne vouz distinguez
aulcunement : affin que par elle, la sensualité succumbe,
&amp; soit domptee. Et si ceste felicité vous est concedee, a
l’heure pourrez dire comme sainct Paul, qui telles parolles
prononçoyt, je castigue mon corps, &amp; redige en
captivité. Et pour ce, je exore l’eternelle divinité, qui
en ceste chose, de sa faveur vous vueille gratifier.</p>

<div class="chapter"></div>

<h3 id="p3ch1" title="I. Guenelic persiste en ses advantures pour trouver s’amye">Guenelic
persiste en ses advantures
pour trouver s’amye.<br>
Chapitre. I.</h3>

<div class="c"><img src="images/illu-052.png" alt=""></div>

<p>Apres avoir prins congé du prince, nous montasmes
sur mer, &amp; navigasmes a la tresrenommee
Carthaige : a laquelle parvenus, totallement la visitasmes :
&amp; de la a Valence, Barselonne, Marseille, Moulgues,
Albougues &amp; Savonnes : puis tost apres arrivasmes
a Gennes, &amp; la prismes port, &amp; affermasmes les
ancres : pource que nous estions tant travaillés, que necessairement
nous convenoit reposer : en entrant dedans
la ville, Je vis ung gentil homme qui aultresfoys en
nostre region me avoit esté amy familier &amp; domesticque :
&amp; comme je l’euz apperceu, a mon compaignon je
dictz ainsi : Quezinstra si la memoyre ne me deçoyt,
je voys la ung gentil homme : lequel nous estans au
pays avec nous frequentoit, Et en ce disant ingenieusement
approchasmes de luy, &amp; nous arrestasmes
pour le contempler, puis confermez en certitude nous
feismes plus proche de luy : puis treshonnestement le
saluasmes. Et lors avec les yeulx ententifz nous regarde :
&amp; quand congneu nous eut, avec une certaine
doulceur &amp; amour, de luy feusmes humainement &amp;
cordialement interroguez : quelle estoit la cause de
nostre venue en ce lieu : &amp; a l’heure non sans plourer
de ma calamité le feis sçavant, dont le recit le
provocqua a lachrymeulx gemissementz, &amp; me dist.</p>

<p>Guenelic vous n’estes seul ayant cause de vous
lamenter : car moy que vous congnoyssez de lignee
noble de present : par l’instabilité de fortune, de ce
lieu suis citadin, ou me fault converser avec gens superbes
&amp; de toute bonne coustume alienez. Car
combien que ceste terre soit riche, opulente &amp; belle,
si n’est elle productive que d’enfans ingratz : avec
lesquelz, nulles gens de bon esperitz ne se peuvent
conformer. Neantmoins puis que aux immuables
cieulx a pleu, d’eulx eternellement me contente : &amp;
doresnavant le plus solitairement que pourray, feray
residence en mon domicile : auquel je vous supplie
vouloir venir vous refociller, en y usant d’aultant
de privaulté, que pourryez faire en vostre propre
lieu hereditaire. Et en ce faisant, l’estimeray
a grand honneur, &amp; singulier plaisir. A ces motz,
tant qu’il nous fust possible le remerciasmes : &amp; sans
user de reffus, en son domicille nous transportasmes.
Et quand nous y feusmes parvenuz, entrasmes en divers
propos &amp; arraisonnemens. Et ce pendant se procuroit
du benefice corporel : &amp; puis apres le souper, nous
fut pourveu de repos honnorable.</p>

<p>La nuyct accompaignee de desir en brief somme
me passa : car mon intention estoit de ne sejourner
plus d’ung jour en la Cité : mais mon ingrate fortune
tousjours contraire a mon desir, ne permist que a ma
conclusion se peust ensuyvir l’effect, a l’occasion d’une
facheuse fiebvre : par l’operation de laquelle je fuz si
cruellement exagité, que aultre chose je n’attendoye
sinon que de brief estre du nombre de la famille de
Proserpine. Quoy voyant le bon gentil homme, qui
si benigne reception nous avoyt faict, a mon accident
voulut pourveoir : car en grande promptitude manda
ung prudent &amp; diligent physicien : lequel avec plusieurs
choses a ce convenables, fut cause de l’evacuation
totalle de ce qui m’estoyt nuysible : tellement que peu
a peu fuz reduict es termes de ma bonne convalescence :
non pourtant fuz longue espace si debile, que en
ma puissance n’estoyt de donner principe au tresdesiré
partement, Toutesfoys l’affection accoustumee continuellement
me stimuloyt : &amp; en moy mesmes disoye.
O Guenelic, quel sinistre accident, quelle tediation,
quelle destitution de santé, t’empesche d’aller vers celle
que tant tu desire ? ne sçaiz tu qu’il n’y a beatitude,
felicité, ou contentement : qui le tient peult superer,
ne encores approcher : si une foys te peult estre concedé
l’assister en sa presence ? O combien a l’heure te seroyt
la mort plus felice, que de vivre absent ? Et
pour ceste occasion te fault mettre peine reprendre les forces
de ton esperit : Et esvertuer tes debiles &amp; fatiguez membres :
comme estant certain, que de leurs peines ne demoureront
sans remuneration. Parquoy bien heuré sera le travail
&amp; tresfelice le martyre, qui a telle suavité te conduyra : tu
seras corroboré &amp; restauré de tous les travaulx, que
tu as souffers : &amp; si seras reduict en perpetuelle &amp; infallible
lyesse. Et pour ceste cause la timeur d’aulcun perilz
tant grand fussent ilz ne te debvroit retarder.</p>

<p>Apres avoir ainsi precogité le bien futur que j’esperoye
ce m’estoyt occasion de me restituer aulcune
vigueur : pour laquelle augmenter m’esforçoye de
menger viandes nutritives, &amp; substantieuses : affin que
par ce moyen, ma force qui par maladie estoyt de
moy sequestree, plus facilement peust en mes membres
retourner, &amp; en dechasser la debilitation, ce qu’il
ne me fut point fort difficile : car le plus grand principe
de guarison, est de vouloyr estre guary. Et quand
je me sentys en ma force primitive, de toutes les calamitez
soustenues, commençay a oublier : &amp; a l’heure
sans aulcune dilation (apres avoyr le gentil homme
de ses benefices grandement remercyé) prinsmes
la voye de nostre partir. Et nous remis dedans les vaisseaulx
aquaticques, Eolus nous conceda assez prospere
chemin, &amp; en moins de huict jours, fusmes
transportez en une isle assez convenable pour prendre
repos : celle estoyt envyronnee de treshaultz rochers
&amp; boys, Et si y avoyt aulcuns habitans, entre lesquelz
habitoit ung homme qui reluisoyt d’une admirable saincteté :
Et si estoit tant experimenté en science, que a ycelluy eussent
esté debiteur la fontaine de Helicon, &amp; le mont Pernasus :
estantz informé de luy fusmes fort desireux de le visiter, ce
que nous feismes, Et depuis les reverences &amp; salutations
faictes : il nous commença a interroguer, pour sçavoir
quel cas urgent en ce lieu nous amenoyt. Ces parolles
disoyt il, pource que telle estoit la coustume de ses circonvoisins
de venir vers luy pour avoir son opinion de
leurs doubteuses affaires. A ces motz luy respondismes, que
long temps y avoit que pour retrouver aulcune chose desiree
cerchions le monde : En quoy faisant, avions eu
tant de fatigues &amp; de travail, que avec beaucoup moindre
sollicitude se conquesteroit le montueulx royaulme
de Perse. Dictes ces parolles, il nous requist de luy exprimer
la cause de nostre travail. Et lors fuz aulcunement
timide, considerant la condition de l’homme, la
gravité, la vraye religion, la vie austere, &amp; la continuelle
sienne sollicitude en vertueuses operations, me retardoyent
de luy divulguer l’occasion de mon voyage, toutesfoys
apres quelque espace avoir differé sans riens reserver
de toutes mes preterites &amp; presentes anxietez, le
rendyz certain : &amp; le tout par luy distinctement entendu,
ainsi me dist.</p>

<div class="chapter"></div>

<h3 id="p3ch2" title="II. Collocution d’une religieuse personne avec ung amoureux">Collocution
d’une religieuse personne
avec ung amoureux.<br>
Chapitre. II.</h3>

<div class="c"><img src="images/illu-053.png" alt=""></div>

<p>O mon filz pour plus facilement te desister de ceste
lascivité, je te prie que vueille considerer, combien
est irraisonnable, infirme &amp; a craindre le persister en cela
qui le corps damne, &amp; l’ame crucie, regarde quelle
utilité te peult venir de pour ung vain appetit de delaisser
la raison : avec laquelle conformer se doibt tout
homme vivant.</p>

<p>Anaxagoras philosophe interrogué pourquoy il
estoit nay, respondit, pour contempler le soleil : telle response
ne se doibt interpreter, que ce fut par sa lumiere solaire :
mais pour le principe qu’il a de prester a toutes creatures
la splendeur de l’entendement, &amp; de la vertu dont
chascun doibt estre vray imitateur : affin de eviter de
offencer la clemence divine par commettre ou perpetrer
aulcuns pechez : pour lesquelz evader, debvez rememorer
les bonnes parolles de Senecque : lequel (nonobstant
qu’il fust payen) dist, si je sçavoye les dieux ne avoir
poinct de congnoissance ny intelligence : &amp; que tous hommes
feussent ignorantz, si ne vouldroye pecher.</p>

<p>Or considerez doncques de cestuy payen qui tant detestoit
les vices, par plus forte raison les debvons abominer.
Et pour ce vous veulx exhorter de resister a ceste
sensualité, pour ne succumber en ce vilain peché de luxure :
mais ensuyvez le dict de sainct Augustin, qui dict
ainsi : sois fugitif de luxure, a ce que tu ne soye brouillé
en deshonneste renommee. Aussy ne croys poinct ta
chair : affin que par peché tu ne blesse Jesuchrist. Et a ce
propos nous admonneste sainct Pierre en sa premiere
epistre, disant. Je vous obsecre comme estrangiers &amp;
peregrins, que vous vous abstenez des delitz charnelz :
car continuellement ilz bataillent &amp; sont adversaires de
l’ame. Plusieurs aultres choses en ont escript les docteurs
de l’esglise, &amp; mesmes les philosophes : Et entre
aultres, dit Boece, Luxure est ardeur a l’assembler, &amp;
chose fetide au departir, briefve delectation du corps, &amp;
de l’ame destruction. Et pour ce mon filz que ce peché est
tant vilain &amp; deshonneste, je te exore que tu t’en vueille garder :
&amp; ne soys si mal riglé ne si paoure de conseil : &amp; ne
soit ta vie si infortunee, que en si extreme solicitude tu tende
a ta precipitation : mais te efforce d’estre vertueulx en
resistant &amp; faisant le contraire de ce que ton cueur te stimule.
Et en faisant ton pouoir dieu ne te delaissera. Sainct
Paul allegue l’escripture extraicte du livre de Josué : en
laquelle il promect &amp; dist, Je ne me departiray point d’avec
toy, &amp; ne te derelinqueray. Et combien qu’il nous laisse
aulcunesfoys en quelques peines ou agitations, comme
il feist sainct paul : lequel il ne voulut exaulcer quand il
le requist par trois foys d’estre delivré de l’esguillon de la
chair, &amp; affliction du maulvais ange. Neantmoins se il ne
vient par nostre coulpe, il ne nous laissera que tousjours
avec nous ne demeure par grace laquelle (ainsi qu’il fut
a sainct Paul respondu) nous doibt suffire en toutes adversitez :
lesquelles souvent nous sont tresurgentes a nous
humilier &amp; donner intelligence que nous ne pouvons riens
de nostre propre vertu, sans la protection de nostre createur.
Et pour ce ne t’esmerveille des tentations charnelles.
Mais pense que grand merite te sera de resister. Et pour
ce faire, invocque le nom de celluy lequel non seullement
a allegez ses amys en leurs tribulations : mais les a liberez
d’icelles.</p>

<p>N’a il pas preservé le pere antique Noel, qui l’humaine semence
en ung petit de bois saulva ? Et aussi Loth quand
Sodome, &amp; Gomorre, &amp; aultres citez circonvoisines
pour les enormes &amp; execrables vices qui en elle regnoient
perirent &amp; furent exterminees ?</p>

<p>N’a il pas favorisé &amp; aydé a Abraham quand il le delivra
des mains des Chaldees ?</p>

<p>N’a il pas conservé en vie son filz ysaac, en le delivrant de
l’immolation que Abraham son pere voulut faire de luy ? Jacob
ne fut il pas preservé de la main de son frere Esaü :
aussi fut Joseph par sa providence de la main de ses freres. Puis
apres Moÿse &amp; Aaron, &amp; le peuple D’israel furent par sa
grace secouruz &amp; liberez de la servitude D’egypte : &amp; david
de la main de Saül &amp; de la main de Golias le geant.</p>

<p>Et depuis Daniel fut delivré du lac des lyons, ou il avoit
esté jetté par le commandement du roy, a l’instigation du peuple.
La bonne Judich ne fut elle pas delivree avec la judaïcque
nation ses adherentz, de la main du puissant Holofernes.
Et Mardochee &amp; les aultres enfans D’israel de la main
de Aman, aussy furent preservez les troys enfans, Sidrac,
Misach &amp; Abdenago de l’ardeur du feu : tellement
qu’il ne leur feist aulcun mal ne lesion.</p>

<p>Jonas le prophete fut mis hors &amp; delivré du peril du ventre
de la balaine, ou il avoit faict residence &amp; reposé
troys jours &amp; troys nuictz. Et tant d’aultres a preservé,
que trop longues en seroient les escriptures a reciter,
Et si vous n’esperiez impetrer sa grace, pour ne sentir
en vous tant de perfections qu’il y avoit aux personnages
prealleguez, pour ce ne vous debvez destituer de
esperance : car il n’a seullement imparty sa grace aux bons
mais par grace especialle a converty les iniques &amp;
maulvais.</p>

<p>Et comme je pense, tu n’as esté persecuteur de la foy comme
sainct Paul avant sa conversion.</p>

<p>Tu n’as point ton
dieu renié comme fist sainct Pierre par trois foys, &amp; non
pourtant il impetra mercy ?</p>

<p>La Magdelaine, que l’on nommoit
la pecheresse, fut convertie, &amp; depuis perpetuellement
persevera en vertu.</p>

<p>A la Samaritaine il fist tant
de grace, que de l’eaue salutaire la rassasia. Parquoy toutes
ces choses considerees, en icelle clemence divine tu te
doibtz totalement confier, ayant vive foy indubitable, que
apres avoir perseveré en longue resistence, le dieu eternel
te fera de sa faveur digne, &amp; te liberera de la bataille
perilleuse des aguillonnemens charnelz : &amp; si
telle felicité est concedee : tant plus de l’aage meure
approcheras, tant plus grande vergoingne te sera,
de si long temps avoir occupé ton hault &amp; genereux
esperit en chose si inutile. Et lors jugeras que
le continuel languir par semblable passion consumant
l’esperit sans utilité ne honneur, se peult equipoller
ou ascripre a vice de pusillanimité.</p>

<p>Apres que ceste bonne &amp; religieuse personne eut
imposé fin aux salutiferes parolles : desquelles
gueres ne me soucyoye, pource que aux sours &amp;
aux muetz l’office d’oraison est de petite efficace. Et
tant plus me remonstroyt, &amp; plus la souvenance de
ma dame Helisenne, d’ardent desir m’enflamboit. Parquoy
l’appetit domptant la raison, ne permist la verité
discerner. Et lors je luy dis certe grandement me sens
obligé a vous : Et aussy tresaffectueusement vous remercie
de vostre amoreux record &amp; paternel conseil :
que je comprens estre tel, que aux deniez de raison,
presteroit le sens : aux indoctz la prudence : aux pusillanimes,
la magnanimité : aux lascifz, donneroit
coustume de continence. Et si j’estimoye que l’amour
que je porte a ma dame fust vituperable, voz efficacissimes
parolles facilement m’en pourroyent aliener.
Mais quand distinctement je viens a considerer que
l’amour de si gentile dame comme est la mienne, ne
peult a l’amant prester sinon modestie, faculté de bien
operer, &amp; l’adresser en toutes bonnes compositions
de coustumes, grief &amp; moleste me seroit le mediter,
de me divertir de son amour, car vous debvez croyre
que l’amoureux qui pretend de acquerir la benevolence
de quelque noble &amp; vertueuse dame, pour
a icelle parvenir, de luy sera sequestré toute chose
vitieuse.</p>

<p>Et pour le principe, se gardera du peché d’orgueil :
car affin de ne succumber a la male grace de
sa dame, sera sur tous le plus gratieulx, doulx &amp;
begnin, pour eviter que de luy aulcune chose sinistre
l’on ne puisse a sa dame relater, Et aura recordation
du dict de Socrates, lequel dit, combien que tu soys
bon, si tu es superbe, tout est adnichilé, ta seulle
superbité te damne. Et aussy dit le sage Talles de
Milesye, si tu es abondant, riche, &amp; opulent : si tu
as sapience, noblesse, &amp; toutes perfections corporelles,
le seul orgueil s’yl est en toy, destruict toutes tes
vertus. Mais si quelque foys le vray amoureulx, tel
que je dis estoyt tenté de ce peché : comme timide de
desplaire a sa dame, penseroit a la mort. Et telle meditation
a bien puissance de nous humilier, en rememorant
ce que dict le sage Chilon de Lacedemonie : lequel
dist, si tu es de noble generation extraict, tu doibs
estre encores plus noble de vertus : car la noblesse de
bonnes meurs, vault trop mieulx que la noblesse des
parentz : &amp; ne peult noblesse (tant soyt elle altissime)
superer la mort. Ainsi donc le vray amoureulx expulsera
&amp; bannyra de luy ce detestable peché d’orgueil, &amp;
s’accompaignera de ceste doulce vertu d’humilité : de
laquelle ainsi qu’il est escript en Esaÿe : Ces choses dict
le sublime seigneur qui vit eternellement : duquel le
nom combien qu’il soit sainct &amp; exalté, si veult il habiter
avec l’humble : affin de le vivifier par sa grace.</p>

<p>Et quant au peché d’envie, le vray amoureux n’en sera
jamais entaché : car s’il venoit a la notice de sa dame,
il pourroit encourir l’indignation d’icelle, pour ne
estre la coustume de honneste dame de aymer homme subject
a tel vice. Et pour ce le gentil amoureux totallement
ce desplaisant peché evitera, en se recordant du dict de
Platon : qui dict ainsi, estudie toy de estre fugitif d’envie :
car envie est sans amour, &amp; seiche le corps, &amp; faict le
cueur inicque &amp; maulvais. Ainsi doncques cest abhominable
vice sera sequestré de L’amant : lequel se associera de ceste
noble vertu de charité. Et non seulement l’exercera envers
ses amis : mais oultreplus envers ses malveillans : affin de
les retirer a son amytié, &amp; extirper les inimitiez que ilz auroient
contre luy conceues. Et par ce moyen, aulcunes detractions
ne seront contre luy proferees : &amp; si accomplira ce que
dit sainct Jehan Chrisostome : lequel ne dist pas tant seullement,
ne hayez point voz ennemis. Il ne dist pas tant seullement,
gardez vous de leur nuyre : mais faictes leurs du bien
pour les reduire a charité, en faisant de vostre ennemy
vostre amy. Et pourtant doncques, le cueur de ce vray
amoureux sera sincere &amp; net, pour estre ennobly de
ceste glorieuse vertu.</p>

<p>Et quant au peché d’yre, jamais au cueur du vray
amoureux ne tiendra lieu. Et si quelque foys pour quelque
cas survenant, l’amant se trouve tedié &amp; ennuié : si ce n’est
pour aultre chose que d’amours, cela n’est estimé pour
yre : de laquelle dict sainct Augustin, en une de ses epistres,
Que tout ainsi que le malvais vin gaste &amp; corrumpt
le vaisseau s’il y demeure longue espace, tout ainsi yre corrompt
les cueurs ou elle reside. Et a ce propos dict Caton,
Que yre empesche &amp; aveugle la personne, en sorte que elle
ne peult veoir ce qui est vray. Et aussi dict Pithacus de
messillene. Fuis courroux &amp; yre, affin qu’ilz ne te donnent
la cruelle pestilence : car ce sont les voyes qui font forvoier
du droict, &amp; sont nutritives de scysmes &amp; divisions. Et a
ceste occasion, quand Platon fut une foys interrogué : quelle
estoyt la plus parfaicte bonté : il respondit : c’est celluy qui
sçait refrener son ire, Et pourtant j’estime une grande beatitude
a l’amoureulx, pour estre aliené de ce vice, et estre
accompaigné de ceste gratieuse vertu de patience : par laquelle
il peult toutes adversitez tolerer. Et a ce propos dict
tresbien Monsieur sainct Gregoyre, Le dyable nostre adversaire,
parfaictement sera vaincu, sy nostre volunté ou consentement
ne condescend aux persuasions &amp; tentations d’icelluy. Et
si entre les injures &amp; contumelies que nous infere nostre prochain,
nous nous gardons de le haÿr : Et si entre les adversitez
que dieu nous envoye, nous nous gardons de murmurer.
Puis doncques que ceste vertu a tant d’efficace ne se doybt
vituperer l’amour de Dame qui est cause de l’acquerir.</p>

<p>Quand au peché d’avarice, certe le noble amoureulx
est totalement de ce vice aliené, car pour complaire
a la dame, ne pretendra que a toute honnorable
largesse, toutesfoys ne fault user de prodigalité, car
ce ne seroit demonstrance de prudence. Et pourtant ce ne sera
que en toutes choses licites &amp; honnestes, qu’il donnera evidence
de sa liberalité. En detestant ce peché d’avarice, duquel
dict Byas de prienne Philosophe, le convoyteulx &amp; cupide
plus se contriste : &amp; pleure en perdant, qui ne se letifie
en ayant : &amp; plus amasse, &amp; plus est serf &amp; chetif. Et aussi
dict l’escripture, l’œil de l’avaritieulx est insatiable, &amp; ne
sera pas rassasié en partie de iniquitez. Et aussi dict Socrates,
ne ensuis point convoitise, &amp; tu seras en tranquillité
d’esperit, &amp; si te reposeras en tous lieux. Et a ce propos,
dist aussy le divin Platon, la chose qui m’a donné
occasion de plus grande hilarité, a esté, que je n’ay tenu
compte de pecune : &amp; ay eu plus grande delectation que
d’avoir accumulé argent : car j’eusse anxieuses
pensees, &amp; j’ay lyesse, qui me croyst en acquerant science.
Et pour ce doncques se pourra nommer felice, Ce
gentil amoureulx, puis qu’il ne sera serf de convoytise,
Mais par ceste belle vertu de liberalité, accomplira les
œuvres de misericorde, en distribuant de ses biens aux
indigens &amp; souffreteulx : de laquelle chose dist sainct
Gregoire, je ne suis point memoratif avoyr leu ny
ouyr parler, que nul soyt mort de male mort, qui
ayt voluntairement accomply les œuvres de misericorde :
car qui les accomplit, a tant d’intercesseurs, qu’il ne
peult estre que aulcuns ne soyent exaulcez.</p>

<p>Quand au peché de paresse, croyez indubitablement
que jamais L’amant ne sera paresseux : car
les continuelles stimulations que amour
luy inferera &amp; donnera pour acquerir ou soy entretenir
en la benevolence de sa maistresse, sera occasion
de le liberer de ce vice : &amp; rememorera ledict Dathenus
le poete, qui dist que curiosité faict souvent le venin
de la pensee des jeunes gens : car le corps des jeunes,
est speciale cause des vices. Et pour ce dit sainct Bernard,
j’ay veu d’aulcuns folz eulx excuser sur Fortune :
mais a peine trouveras que ung diligent puist estre infortuné.
Et pour ce vulgairement se dit, que a gens diligens &amp;
solliciteulx, toute chose leur est deue. Et a l’occasion que
ceste splendide vertu en amour est tresurgent &amp; necessaire,
le gentil amoureulx s’en accompaignera &amp; s’en
exerantera de cest infelice peché de paresse.</p>

<p>Et quand au peché qui est de trop se delecter a sasier
le ventre &amp; user des viandes en plus grande abondance
de raison, certes le vray amoureulx de ce peché est
pur &amp; net : car il prend si sobre refection, que seullement
est suffisante pour vivre en ensuivant le dict du philosophe
qui dist, l’on doibt boire &amp; manger pour vivre,
&amp; non vivre pour boire &amp; pour manger. Et aussi les
Philosophes disent que celluy qui veult acquerir bon
sens, &amp; estre de cler jugement, doibt estre sobre en refection
sans soy trop delecter en superabondances de viandes exquises.
Car comme dist sainct Bernard aux moralles,
Que quand ce vice prend a seignorie la personne,
tout le bien qu’elle feist jamais, se pert : &amp; quand
le ventre n’est retraict par droict ordre d’abstinence,
toutes vertus sont en elle submergees. Et puis doncques
que l’amant sera quicte de ce villain peché : en luy
residera ceste doulce abstinence &amp; sobrieté : laquelle
est une tresflorissante vertu.</p>

<p>Et quand au peché de luxure, veritablement l’amoureulx
s’en gardera : car par estre timide de sa
Dame contrister, non seullement evitera les effectz :
mais aussi en cogitations syncerement se conservera.
Mais si par contraincte D’amours avec sa dame en ce
peché succumboyt, je ne veulx nyer que ce ne soit
chose vitieuse : mais toutesfoys pour estre occasion
d’eviter que le peché ne soit commis avec diverses personnes,
me semble qu’il ne doibt estre estimé si grand :
car comme j’ay predict pour craincte d’irriter sa treschere
dame, de toutes aultres se preservera : En se recordant
de ce que dist le sage Salomon D’athenes : lequel dist.
Que par vin, par jeux de dez, &amp; soy associer de femmes
folles, &amp; de les frequenter serez tousjours infelice &amp;
indigent. Car l’homme qui est tant lascif qu’il ne se peult garder
de converser avec plusieurs folles femmes, par continuer
(comme exprime le philosophe) il pert six choses.</p>

<p>La premiere est l’ame :</p>

<p>La seconde est l’engin :</p>

<p>La troysiesme : ses bonnes meurs :</p>

<p>La quatriesme, sa force :</p>

<p>La cinquiesme sa clarté :</p>

<p>Et la sixiesme, sa voix,</p>

<p>Et par ainsi que l’amant pour l’amour qu’il porte a sa dame
de tel peril est quicte : Telle amitié blasmer ne se
doibt. Et de ma part de si loyalle amour, ayme la mienne,
que si possible estoit par mariage nous lier, tresaffectueusement
je desireroye, comme celluy qui a perpetuité
avec elle veulx demeurer. Apres ces parolles, le
bon religieux a son parler donna commencement, &amp; dist ainsi.</p>

<p>O mon filz par tes parolles apertement je congnoys
que tu es totallement disposé de toute extremité
soubstenir plustost que de toy desister de l’amoureuse
entreprinse. Parquoy congnoissant que de toutes les
exhortations &amp; parolles salutiferes que je te pourroye
narrer, l’operation seroit vaine &amp; inutile, je les passeray
en silence, Et pource que compassion &amp; pitié me
prend de toy, bien veulx contempler ta phisonomie.
En quoy speculant te donneray intelligence : a quelle
fin viendront tes affaires : mais pour plus manifeste science
en avoir, fault que tu m’exprimes : en quel jour &amp;
heure fut ta naissance : Et lors incontinent je luy diz.
Et quand il eust mes parolles entendues, quelque espace
demeura pensif : puis rompant silence, reprint le propos,
&amp; me dist ainsi.</p>

<p>O mon amy a l’heure de ta naissance, ton horoscome
estoit Aquarius, le soleil, au signe du Lyon :
Phœbé en l’escorpion, Saturne au Lyon : Juppiter,
en Aquarius, Mars en L’escorpion, &amp; Venus avecq
Mercure, au signe de Gemini, Laquelle conjonction
(selon l’influence des corps celestes) signifie que pour le
moyen de cupidité venericque, tu souffriras extremes calamitez.
Et combien que tu recouvres la dame que tu desire
tu n’en jouyras paisiblement, mais pour te contraindre de
la restituer s’en ensuyvra merveilleux tumulte, qui ne sera
sans grande effusion de sang, dont je suis commeu a commiseration.
Mais si tu vouloys encore y pourroys tu remedier,
car combien que la constellation (en laquelle tu es nay) a
cela te encline &amp; dispose aulcunement, si ne seroys tu contrainct
ne perforcé de ce faire, car chascun peult user de
benefice de son liberal arbitre, mais certes l’affection vehemente
que tu as totallement t’empesche de recepvoir
bon conseil, Parquoy tu souffriras si extreme misere, que
le mediter de tes maulx futurs, me cause une merveilleuse
frayeur. Quand j’eux entendu telles parolles, je fuz
reduict en une extreme perplexité, tellement que si la
doulce eloquence de Quezinstra n’eust rendu peine de
me consoler, la timeur (qui si vehementement m’exagitoit)
estoit assez puissante, pour me destituer de vie. Mais apres
que par ces melliflues parolles j’eux receu aulcun confort
a l’instigation de ce sainct homme &amp; de Quezinstra
leurs tins compaignie a la domesticque table, ou estoient
preparees viandes telles qu’il avoit accoustumé d’user,
Lesquelles ung tressobre repas nous presterent, puis sans guere
de dilation, nous allasmes reposer avec certaine
deliberation de nostre brief departir.</p>

<div class="chapter"></div>

<h3 id="p3ch3" title="III. Apres maintz travaulx Guenelic a nouvelles de s’amye">Apres
maintz travaulx Guenelic a
nouvelles de s’amye.<br>
Chapitre. III.</h3>

<div class="c"><img src="images/illu-054.png" alt=""></div>

<p>Encore estoit la belle Aurora couchee, quant (apres
avoir gratieusement congé prins) donnasmes au
chemin principe. Et allasmes a la clarté de la deesse Proserpine
jusques a ce que l’amye de Tyton, de sa veue,
nous commença a gratifier : &amp; ne cessasmes de aller tant
que la face du reluysant jour commençoit a diminuer
sa clarté. Et a l’heure arrivasmes a une petite ville situee
en assez beau lieu : mais tant nous mesadvint, que en icelle
nul ne se entremettoit de loger aulcunes personnes en
leurs domiciles. Car ce estoient gens qui ne avoient charité
ny amour : mais au contraire, entre eulx regnoyent
emulations, seditions &amp; envies de telle sorte, que a brief
parler, estoient estimez pires que dyables. Parquoy ne
fut de merveille, se nous (qui estyons estrangers) nous
sentismes de leurs iniquitez : dont ilz nous donnerent assez
d’evidence : car ilz estoyent si superbes, que pour quelques
supplications que sceussions faire, nulle pityé interieure ne
les commeut a nous loger : mais ne se soucioyent que de
user de derisions &amp; mocqueries : car telle estoit leur coustume,
de eulx delecter a provocquer les gens a courroux.
Et pourtant pour nous yrriter, nous disoient :
messieurs s’il vous plaist, vous nous racompterez de
voz nouvelles, venez vous de faire la guerre aux Macedoniens ?
aux Arabiens ? ou a ceulx D’athenes ? ne
vous soyt ennuy, pour nous solacier de nous reciter
de voz faictz d’armes : puis apres voyant que nous tenions
silence, disoient, Si vous ne nous voulez narrer
du Martial exercice, dictes nous si vous venez de
veoir les belles filles de l’isle de Chypre : car voz belles
faces blanches &amp; delicates avec les cheveulx tant bien
pignez, a la verité dire, vous remonstrent estre plus
aptes a la jouxte nocturne que a nulle aultre. Quezinstra
oyant proferer telz propos, a grand peine pouoit
son yre refrener : car quand il consideroit que
tant d’honneur nous avoit esté exhibé par princes &amp;
grandz seigneurs, bien se contristoit de souffrir de ses
iniques gens : Car il n’est chose si acerbe, que de souffrir
de ses inferieurs. Et lors je luy dictz je vous prie
sequestrons nous de ces gens : Lesquelz sont tant sceleres
&amp; maulvais, que leur superabondante infelicité,
les stimule a prononcer plus par insolence que par utilité :
Bien voy que quand nous sommes sortiz des dangiers
de Scilla, nous sommes entrez aux perilz de Carybdis,
pourtant j’estimoye qu’il n’en fust nulz pires que
ceulx de Bouvacque, &amp; de Gennes : mais les habitans de
ceste petite ville en malice les excedent.</p>

<p>En disant telz propos, nous en allions quand nous
apperceusmes une dame regardant a une fenestre
Laquelle merveilleusement nous regardoyt : ce que voyant,
estimant que ce fust plustost par benevolence que par
maulvaistie : pour estre une chose vulgaire, la condition
fœmenine estre inclinee a toute benignité, urbanité &amp;
clemence : ou aultrement defaillent de leurs naturelles
conditions. Ceste consideration nous presta audience
de luy supplier que en ceste urgente necessité ne nous
voulust secours denier : mais si les aultres s’estoient demonstrez
superbes &amp; orguilleulx, ceste dame se monstra
encores plus furieuse : tellement que son cruel regard semblable
a celluy de Meduze Gorgone, m’espouventoit.
Et lors feist tonner sa voix pleine d’horreur &amp; de menaces
&amp; nous dist : que mieulx aymeroit nous veoir par execrable
mort finer, que de nous gratifier aulcunement.
Et que sans delayer, nous ostissions de devant sa presence,
ou aultrement nous donneroit a congnoistre combien
il luy en desplaisoit. Apres avoir ouy ces propos, premier
que de nous absenter, luy dismes : ma dame si nous
eussions estimé que nostre requeste vous eust tant esté
desaggreable, soyez certaine que ne vous eussions requis :
mais pensant que feussiez doulce &amp; benigne comme est
la coustume des aultres dames de ce faire : la hardiesse
avons prins, toutesfoys si vous dictes, que nous ayons
faict faulte, je le vous concede, car presentement a juste
cause se doibt blasmer &amp; detester nostre rude conception
&amp; debile sçavoir, lequel n’a sceu comprendre en
vous voyant si layde, que possible n’estoit, qu’il y eust
en vous quelque bonté.</p>

<p>En disant ces parolles, sans plus differer nous departasmes :
&amp; incontinent que feusmes sortyz
hors de la ville, lors nous veismes que gueres n’y avoit
de distance jusques a ung petit chasteau, vers lequel
nous adressasmes nostre chemin. Et quand nous y feusmes
parvenuz, le gentil homme, qui y faisoit residence,
nous feist treshonnorable reception, &amp; nous commença
a interroguer de plusieurs propos, dont luy recitasmes
une partie de nos fortunes tant prospere que
adverses. En quoy oyant, il prenoyt singuliere delectation :
mais entre aultres choses, ne oubliasmes de luy exprimer
l’inveteree malice que nous avions trouvee aux habitans
de la petite ville. Et par especial a la cruelle dame :
laquelle nous avoit si inhumainement repulsez &amp; dechassez.
Tout subit que le gentil homme entendit telles
parolles : il interrompit propos, nous disant : certes je
congnois bien ceste dame dont vous parlez : laquelle
est si accomplie en toutes iniquitez, que par bouche ne
se pourroit exprimer, par conception comprendre, ou
par fantaisie imaginer. Et entre aultres vices qui resident
en sa personne, celluy de detraction jamais ne la desaccompaigne :
&amp; de telle sorte en a usé, qu’il n’est memoire du
contraire. Parquoy sans usurper le droict d’aultruy, elle
a acquis le nom de la dame maldisante, car jamais
de sa bouche, une veritable ne doulce parolle ne sortit.
Et si vous veulx bien advertir, que non seullement par
parolles, mais par l’effect de ses œuvres perverses, elle a
esté occasion de faire dilater sa renommee en plus de divers
lieux, que ne pourroit faire ung vertueux &amp; magnanime
chevalier par admirables faictz d’armes. Et encores
sa crudelité est fort augmentee depuis le temps que ung sien
parent a eu discord contre une treshonneste dame sa femme
pour quelque occasion a nous occulte &amp; incongneue : mais toutesfois
son ire a esté si vehemente contre la noble &amp; gratieuse
dame que il luy a appareillé une vie trop pire que
une violente mort : Car long temps y a qu’elle est
detenue captive en ung chasteau nomme Cabasus,
&amp; pour plus la molester &amp; aggraver ses tourmens &amp; aussi
pour gratifier a sa cruelle seur sachant qu’elle se delectoit
fort a mal faire, luy bailla la dame en garde, a laquelle comme
j’ay ouy reciter elle commença a inferer trop de contumelies
&amp; opprobres, mais toutesfoys selon ma conception
encores n’est riens des maulx qu’elle luy a faict en comparaison
de ceulx qu’elle a proposé de faire. Car non plus que enfer se
rassasie de transgloutir ames, aussi ne faict ceste oultrageuse
dame, de executer ses iniques vouloirs. Parquoy, la
paoure prisonniere doibt bien desirer la mort.</p>

<p>O que c’est grand dommage de la perte d’une telle dame, car
croyez que d’autant que la maldisante est consummee &amp; parfaicte
en malice, l’aultre est autant accomplie en dons de grace
&amp; de nature, tellement pour les perfections &amp; bontez
(dont dieu &amp; nature l’ont singulierement douee) de tous les
gentilz hommes &amp; dames du pays celle est plaincte &amp; regretee,
comme si de chascun elle estoit parente. Et tous en general
considerantz sa condition, croyons certainement que c’est a
tort &amp; sans juste occasion, que telle calamité elle souffre.</p>

<div class="chapter"></div>

<h3 id="p3ch4" title="IIII. Epistres des deux amantz qui long temps ne se virent">Epistres
des deux amantz qui long
temps ne se virent.<br>
Chapitre. IIII.</h3>

<div class="c"><img src="images/illu-055.png" alt=""></div>

<p>Les propos du gentil homme finis, les ayant tresaffectueusement
escoutez, luy requis qu’il me voulust
dire le nom de ceste tant vertueuse Dame, a qui
fortune estoyt si cruelle ennemie : A quoy promptement
me respondist que le nom d’icelle estoyt Helisenne.
Et de ceste parolle ouye ainsi m’advint : comme il
faict a une creature de quelque peril marin eschappee,
qui par grande timeur, reste sans respirer &amp; congnoyssance
de soy mesmes. Toutesfoys aulcunement retourné,
le plus honnestement que je peuz, me retiray en
lieu taciturne, &amp; Quezinstra me suyvit. Et lors avec
vois debile, ainsi je luy dis : Trescher amy, pourtant
que a gens d’entreprinse, ociosité ne convient, nous
fault estudier de n’estre negligens en ceste affaire : Et
pource que les choses originees de bon conseil, de coustumes
prennent bonne fin : Je vous demande quelle
est vostre opinion : Laquelle en mes urgentes affaires
m’a tousjours esté tresutile. Et lors il me prononça telles
parolles :</p>

<p>O Guenelic bien est necessaire de penser &amp; excogiter
les moyens plus convenables pour sçavoir liberer
Helisenne de ceste captivité : Et pour nous y ayder, me
semble que mieulx ne pouvez faire que par une fidelissime
lettre la certiorer de vostre venue : laquelle estant
advertie, ne cessera d’ymaginer les moyens pour sortir :
non tant pour recouvrer sa liberté que pour l’aspirant
desir que elle peult avoir de se trouver avecq
vous. Car croyez que si en amour l’homme ard, vous
debvez estimer que la dame brusle : &amp; l’ardeur qui domine
en l’un ne default en l’aultre. Mais pource que la condition
feminine est plus apte a inventer subtilitez que
celle des hommes, son conseil moult pourroit estre favorable :
lequel par le benefice d’une lettre, nous pourra manifester
tout subit la deliberation ouye. Combien qu’il feust
tart &amp; heure de reposer, ne voulus faillir de donner principe
a mes amoureux escriptz : qui furent de ceste teneur.</p>


<p class="c large">Lettres de Guenelic pour envoyer a Helisenne.</p>

<p>Possible ne seroit au tien Guenelic, souveraine Dame,
de pouvoir discerner de deux dissemblables
choses tenant lieu de occupation en son cueur : laquelle
des deux pourra lieu de superiorité obtenir.
L’une si est, l’incredible hylarité par luy conceue, a l’occasion
de se sentir pres de la chose : pour laquelle retrouver,
a nulles fatigues ne a pardonné. Et l’aultre qui bien
est differente si est, l’anxieté douloureuse qui assiduellement
son cueur traveille pour estre certain que tu languis
&amp; consume ta vie avec extreme misere &amp; calamité :
pour de laquelle te delivrer, ay conclus plustost souffrir
la mort, que de faillir a te restituer ta liberté. Et de
ce ma longue servitude te doibt prester foy indubitable :
mais premier que de l’entreprinse commencer, ay bien
voulu par lettres le tout te communicquer : tant pour te rendre
certaine de ma bonne convalescence, que pour sçavoir
ton opinion : car a ton jugement tousjours me veulx
condescendre : pour estre en tout avec discretion &amp; prudence
determiné : &amp; ce que par toy sera deliberé &amp; advisé,
me sera acceptable &amp; aggreable. Mais si en aulcuns degrez
de benevolence est la myenne fidelle servitude envers
toy, je te exore &amp; prie, que du benefice de lettres
ne vueille estre avare envers celluy qui tant desire en ta
presence assister : car si bien amplement je ne suis en ton estat
certioré, je resteray en une extreme perplexité : ayant timeur
que l’occasion de l’espargner d’escripre, ne te procede
pour estre succumbee en quelque sinistre accident, ou infirmité
de corps, ou de vehemente tristesse de l’ame. Car
pour estre les dames fragiles &amp; de petite complexion, te
pourroit facilement estre advenu : pource que tu es constituee
en telle captivité &amp; destituee de toute consolee lyesse,
Toutesfoys j’ay esperance que pour le futur, si tu te recorde
mes services, tu reprendras tes forces. Et pour me consoler
sans dilation de ton estat, me confermeras en certitude.
Quand l’amoureuse lettre fut escripte &amp; sigillee de diverses
cogitations fut mon entendement occupé, meditant &amp;
pensant en quelle sorte les pourrois faire entre les polites
&amp; belles mains de ma dame consigner : ce que voyant Quezinstra,
pour craincte que par continuelle sollicitude ne
me intervint quelque adversité de maladie, il me dist : Je
vous supplie, que vous veuillez desister de ces superfluitez
de pensee, qui d’aultres choses ne vous servent, que de consommation
d’esperit &amp; dissipation de corps. Bien m’esmerveille
qui vous meust, veu &amp; consideré que presentement estes
si pres de vostre desir. A vostre advis, est il si difficile de
faire diriger voz lettres a vostre dame ? Soyez seur que
nous trouverons quelque subtil moyen, &amp; pour vous gratifier,
je accepte la charge de les luy faire tenir, parquoy
vous debvez vostre cueur reduire en certaine lyesse &amp;
consolation. Apres avoir ouy la promesse de Quezinstra,
J’estimay tant de son sçavoir, que j’eux esperance pouoir par
son moyen la plus grand partie de mes desirs accomplir.
Parquoy delaissay ce que mon cueur molestoit &amp; travailloit,
puis nous couchasmes pour reposer.</p>

<p>Mais l’heure venue que Proserpine delaysse sa mere,
pour retourner aux tenebreux Royaulme
de son mary, lors pour donner ordre a noz affaires,
en detestant le dormir je me levay : Et Quezinstra
(pour me satisfaire) a l’insidieux sommeil ne voulut
obeyr : mais en grande promptitude aussy se leva : puis
comme vigilant &amp; solliciteux de mes desirs se occupa
en plusieurs imaginations : Et entre aultres choses, rememora
qu’il avoyt entendu dire que la dame mal disante
avoit le gouvernement du chasteau de Cabasus &amp;
de ma dame Helisenne. Parquoy luy sembla que pour
avoir expedition de nostre affaire, n’y avoit meilleur
moyen que par faintise &amp; dissimulation se ayder du nom
de la cruelle dame, en faisant mes lettres, de par elle
a ma dame presenter. Laquelle les ayant leues entendroit
la subtilité excogitee &amp; invention. Cela pensé, a
la proposition donna l’effect : Et L’acteur bien instruict
en grande diligence sa commission accomplit : &amp; me apporta
lettres dont le contenu d’icelles s’ensuit.</p>


<p class="c large">Lettres de Helisenne adressantes
a Guenelic.</p>

<p>Apres la reception de tes lettres, trescher amy,
j’ay esté en danger de succumber en l’inconvenient
de la matrone Romaine : laquelle par anxieté de la
mort de son seul filz a elle annoncee, ne peult laysser la
vie : Et depuis comme elle rencontra sondict filz qui
n’estoyt encores mort par excessive hylarité sa vie termina,
aussy moy qui par assidue &amp; continuelle douleur
n’ay peu parvenir a celle qui de tout maulx est la
fin, combien que par divers moyens je l’ay cherchee :
mais presentement par estre advertye de ta venue, mon
cueur a esté d’une certaine lyesse si profux, que par superabondante
delectation, a grand peine ay peu evader
que de mon debile corps l’ame ne se soit separee : mais
toutesfoys apres longue sincopise, m’a estee restituee
aulcune vigueur : qui m’a donné le pouvoyr de t’escripre
ces presentes : ayant affectueulx desir que tu soys assistant
&amp; present pour recouvrer le singulier plaisir de
ta veue : &amp; aussy affin de t’exprimer quelle est mon opinion
sur ce que tant tu desire sçavoir. Et pour satisfaire
a nostre commune affection, je te advertis que
me suis advisee, que moyen n’y a plus convenable
pour communicquer l’ung a l’aultre le secret de nostre
cueur, que tu te transmigre a ce chasteau : auquel parvenu,
a la plus grosse des tours (en laquelle je suis captive)
la pourras appercevoir une fenestre ferree : qui
de parler nous donnera faculté, au moins si tu es pourveu
d’eschelle apte pour parvenir a l’altitude du lieu :
Mais il ne fault que tu vienne jusques au temps silentieux
de la secrette nuict : toutesfoys si le temps estoit
obscur : Et que Diane ne te voulust de sa preclaire
splendeur gratifier : affin que par ma coulpe toy
&amp; moy ne soyons frustrez de noz desirs, je te veulx
donner du lieu plus ample &amp; manifeste notice. Et
pour t’en rendre tout certain te fault entendre que
la predicte fenestre est sur le jardin : Et a l’endroict
d’icelle, y a ung arbre de telle haulteur qu’il excede la
summité de la tour. Et pour ce toy estant de ce bien informé,
sur ignorance ne te pourras excuser : si te obsecre
&amp; prie que ne veuille plus longue espace delayer
ta desiree venue : que ceste nuict en laquelle j’espere
plus facilement du reste de mon estat te donner intelligence,
que par le benefice literaire. Apres avoir par
plusieurs foys leu la receue lettre pour les consolatives
ymaginations qui me survindrent, en moy mesmes
je disoye.</p>

<p>O Seigneur qui prestas tant de felicité au filz de Anchises,
quand au giron de Helissa en la forme de
Ascanius te reposas : a ceste heure ne te pourroye suffisamment
remercyer : car je voys manifestement que par
toy plus de graces me est impartye : que a icelluy que je
ay predict, combien que ton frere feust, car ce ne est
moindre beatitude, le conserver, que l’acquerir. Ces parolles
ay je proferees, que ce que tu ne as permys (nonobstant
ma longue absence) que l’amour de ma dame
envers moy soit diminuee. Et pour tant deposees toutes
cures &amp; fastidiation je me persuade de croyre que
de Helisenne suis plus aymé. Et avec plus grande felicité
que jamais gentil homme fut de dame. Et pour ne
vouloir user de ingratitude, voyant, seigneur amour,
que de toy toute prosperité provient toutes graces
te rendray, tous honneurs je te porteray, tous
sacrifices te exhiberay, Et perpetuellement
te adoreray. Et tant que l’esperit mon
corps informera en tous lieux ou
me trouveray, en perpetuelle attestation
ta gloire je publieray.
Et a la posterité future
ton sacré nom commenderay,
puis que de ta
doulce faveur tu
me fais digne.</p>

<div class="chapter"></div>

<h3 id="p3ch5" title="V. Guenelic enfin parle a sa dame">Guenelic
enfin parle a sa dame.<br>
Chapitre. V.</h3>

<div class="c"><img src="images/illu-056.png" alt=""></div>

<p>Prononcees ces parolles, avecq ma secrete conception
me sentys totallement consolé : &amp; dictz a Quezinstra :
que temps estoit de nous sequestrer de ce lieu pour
approcher du chasteau, ou ma dame estoit captive. Incontinent
que je eux ce dict, sans plus longue dilation,
du gentil homme preismes congé, car remerciant du
bon &amp; honnorable traictement que si liberalement nous
avoyt faict. Puis quand nous feusmes sortiz hors de la
porte, En jectant nostre regard en circonference apperceusmes
le chasteau de Cabasus : &amp; ce qui facilement nous
le fist congnoistre, ce fut a l’occasion que le gentil homme
nous avoit exhibé la situation du lieu, &amp; comment
il estoit construit &amp; edifié. Mais tout subit que
je l’euz apperceu, en moymesmes je disoye :</p>

<p>O Guenelic voyla le lieu ou est ton supreme contentement :
la est ta vraye joye, que le ciel t’a appareillee.</p>

<p>O que bien est heureuse la peyne qui de tel salaire
est accompaignee. Disant ces motz, approchasmes le
lieu desiré. Et voyant que gueres n’y avoit de distance
de la a une belle &amp; grande forest, y adressasmes
nostre chemin pour nous solacier : &amp; aussy pour sçavoir
se quelque lieu habitable y avoit pour aulcunement
nous reffociller, en attendant l’heure oportune.
Et comme nous eusmes ung petit cheminé, veismes
ung domicile, ou residoient gens commys pour conserver
&amp; garder la forest : Et ce lieu nous feust bien propice
jusques a ce que le temps feust venu, que Somnus
le cueur de l’homme plus validement assault. Et lors
estant garny de ce qu’il m’estoit necessaire, a l’heure me
partys &amp; me transportay au lieu designé : auquel parvenu,
vous debvez croire que plus legers furent mes
membres que une feuille automnale estant sur les branches
sans liqueur : &amp; quand je fuz approché de la fenestre,
je veis celle qui estoit unicque restauration de tout
mon travail : laquelle telle salutation me feist, que jamais
pareille n’eust Alcumena de Juppiter : Adonys
de Venus : Et Hercules de Deyanira : car moins jucunde
que benigne ne fust la reception : Et a l’heure j’eux
une si excessive joye que je demeuray immemoratif de
moy : Et de ma deliberation, Amours avec si grande
force mon cueur lya, que en ma faculté ne fust de pouvoir
une seulle parolle proferer. Mais ce que la pronontiation
me denyoit, les sentimens &amp; gestes exterieures
le manifestoient. Et d’aultre part j’avoye certaine
evidence que ma dame n’estoit moins attaincte que moy
car pour me contempler : demeura en suspendz : Et avec
plusieurs mouvemens de couleurs voyoys ses yeulx
yrradians : dont les pupilles errantes &amp; vagabundes en
leur circonference estincelloient de desir amoureux :
comme font les raidz du soleil matutin reverberez en
la claire fontaine. Apres avoir longue espace tenu silence,
a mon cueur fut restituee sa tranquillité &amp; repos.
Et lors commençay a former telles parolles.</p>

<p>Ma dame, admiration ne te prengne pource que
je suis si lent &amp; tardif de parler : car ta presence
avec la lumiere de tes yeulx par les miens receue : par si
vehemente ardeur m’a le cueur allumé, que la chaleur
dilatee en mes membres, me faict sembler l’intemperé
&amp; froid hyver pour chaud esté. Et pour l’alteration de
cueur qui tant penible m’est a souffrir, tout ainsi que les
flambles d’une fournaise (dont le feu est trop vehement)
pressent l’une l’aultre a l’entree du soupiral : ainsi de mon
estomach sortoient souspirs en si grand affluence, que
totallement la parolle m’a esté forclose. Et si te certifie
que pour te exprimer avec quelle force Amour me domine,
ne souffiroient toutes les langues disertes, Grecques
&amp; Latines : car d’autant que l’amour est incomprehensible,
tu doibs croire qu’elle est inenarrable. Et puis
donc ma dame que tu congnoys avec quelle saveur j’ay
nostre amour observee entre tant de fatigues, peines,
&amp; travaulx, tu doibs estimer que telle amytié a perpetuité
durera. Pourquoy ne reste plus que de trouver
moyens convenables pour te liberer de ceste calamité
&amp; extreme misere, en laquelle tu es constituee. Las si tu
sçavoys combien la consideration de tes anxietez preste
de douleur a ma vie, encores estimerois tu l’amour que
je te porte plus fidelle &amp; parfaicte que tu ne fais : mais
toutesfoys si a l’experience l’on doibt soy prester, en
brief je manifesteray, combien ton infelicité m’est fascheuse :
car pour la varieté de fortune, ne par timeur
de mort ne delaisseray mon entreprinse : mais en attendant
l’opportunité de l’achever, ne te soit ennuy de me
narrer comme tu as en ce lieu esté transmigree.</p>

<p>Incontinent mon propos finy, je veis ma treschere
dame qui pour proferer telles paroles sa bouche
rosaïcque ouvrit, &amp; dist.</p>

<p>O Guenelic soyez certain que l’excessif amour que je te
porte, me stimule non seullement a te obeyr apres tes
parolles ouyes : mais bien desireroye sçavoir tes secretes
cogitations pour a mon pouvoir icelles accomplir.</p>

<p>Et pour ce, combien que le rememorer (de ce dont tu
me supplie faire le recit) me soit cause d’une incomprehensible
affliction, si ne veulx je faillir de te narrer ce que
je pourray reduire en memoire.</p>

<p>Et pour te donner de la chose ample notice, tu dois
sçavoir que apres que par tes indiscretes poursuictes,
tu euz donné a mon mary certaine evidence de noz amours,
que a ceste occasion me furent inferees tant d’opprobres,
injures &amp; cruelz tourmens : que comme ne pouant
souffrir telles precipitations, par plusieurs foys me
mis en effort de me priver de vie par mes propres mains
toutesfoys me intervenoient quelques empeschemens,
parquoy ne pouvoys executer mon inique &amp; miserable
vouloir.</p>

<p>Et pource que mon mary voioyt qu’il ne me estoyt
possible de me desister de ton amour : &amp; que pource
que ne pouvoys avoyr jouyssance me vouloys desesperer :
pour obvyer aux inconveniens, il me feist absenter :</p>

<p>Mais las si deliberee estoye de t’exprimer l’extreme douleur
que je souffroys de ma transmigration, tu doibs
croyre que a ce faire ne suffiroit tout le cours de ma
vie : car depuis que fuz partie de ta cité, je ne cessay
de lachrymer &amp; pleurer. Et quand je fuz conduicte
en ce lieu ou tu me voys, je fuz baillee en garde a une
dame, laquelle est seur de mon mary. Et par cela je
comprins qu’il avoit de moy eu quelque compassion
interieure, pour ne me vouloir faire longue espace de
temps languir : car je congnoissois sa seur si perverse, que
(selon mon ymagination) j’estimoye que moy estant
regie &amp; gouvernee par elle, que ma triste vie ne pourroit
gueres de temps durer. Parquoy croyois estre de
brief par mort delivree de mes infelicitez : Mais nonobstant
j’ay esté frustree de mon desir mortel, Car combien
que mon corps soit tant delicat &amp; tendre, si n’a il peu
dissouldre pour quelque acerbe douleur qu’il eust soubstenu :
mais a esté en icelluy retenue la doulente ame agitee
d’innumerables passions, car avec l’amaritude que
j’avoye pour estre absente de toy, j’estoye continuellement
affligee, &amp; cruellement persecutee, tant en faictz
que en parolles.</p>

<p>Et entre aultres choses qui furent cause de l’augmentation
de mes tourmens : ce fut a l’occasion que ceste mauldicte
creature insidiatrice de noz amours trouva moyen
de merveilleusement me increper a l’occasion qu’il
luy avoit esté exhibé ung livre de mes angoisses : lesquelles
j’avoye redigees par escript, ayant ceste esperance,
que par ce livre tu pourroys estre certain de mes
tribulations : mais helas, je croys que entre les mains
de toy, mon cordial amy, elles n’ont estees consignees : mais
pour plus aggraver mes maulx, mon acerbe fortune a permis
qu’il soit tumbé entre les mains de ma cruelle ennemie, laquelle
par ce moien a eu evidente demonstrance de l’infallible amour
que je te porte.</p>

<p>Et pourtant elle ne cesse de me injurier &amp; improperer :
&amp; persuade a mon mary de croire que quelque esperit
malin m’a instiguee a faire cest œuvre, &amp; dict que tresutile
chose seroit d’imposer fin a ma vie.</p>

<p>Helas si elle eust entendu quel plaisir c’est aux amans qui
sont absens de leurs amours, de recepvoir la mort elle
n’eust esté si prompte de me la vouloir appareiller : mais
faulte d’intelligence, en me pensant contrister, elle me
letifioit. Ains toutesfoys pour nulles instigations, elle
n’eust puissance de faire condescendre mon mary a son
vouloir. Et quand elle luy en tenoit propos pour se liberer
de son inquietude, il luy disoit qu’il croyoit que
j’estoye tant debile pour les peines &amp; travaulx souffers
que possible ne seroit que ma vie peust estre longue :
Parquoy il n’estoit deliberé de vouloir anticiper mes
si briefz jours.</p>

<p>Et quand elle ouyoit telle responce, par furieuse rage
recommençoit a me exagiter, &amp; a tousjours continuer
depuis que suis ycy enfermee, sinon que depuis
trois moys : mais la discontinuation procede pource
qu’elle est occupee a travailler aultres personnages, contres
lesquelz elle a conceu quelques injustes indignations.
Et par ce moyen, pource que impossible luy seroit
de nous persecuter tous ensemble (a cause de la distance
des lieux) elle ne se trouve en ce chasteau que deux
foys la sepmaine.</p>

<p>Et a l’heure elle faict recompense du temps qu’elle estime
avoir perdu, car elle me faict double travail. Et
pource qu’ilz sont deux jours passez qu’elle n’a assisté en
ce lieu, je croys qu’elle viendra demain : mais puis que
fortune m’a tant favorisee que elle a permis que j’eusse
le delectable plaisir de ta veue, il est a croire, que elle
est rassasiee de me persecuter. Parquoy l’apprehension
future du mal que ceste perverse me pourra faire, ne
me est tant triste qu’elle a esté au temps preterit : car la
recordation de toy avec l’esperance de estre delivree de
brief, me donneront force telle, que toutes molestations
me seront faciles a tolerer.</p>

<div class="chapter"></div>

<h3 id="p3ch6" title="VI. Narration des adventures de l’une &amp; de l’aultre partie des amans">Narration
des adventures de l’une &amp; de
l’aultre partie des amans.<br>
Chapitre. VI.</h3>

<div class="c"><img src="images/illu-057.png" alt=""></div>

<p>Ce pendant que je escoutoie telles parolles, je feuz
commeu a tant grande compassion que pour l’anxieté
du cueur, fut ma face arrousee de affluentes larmes
qui de mes yeulx distilloyent. Et quand je peuz parler,
je luy dictz, helas ma bonne maistresse, comme a il esté
possible que ta delicate personne ayt peu soustenir tant
de cruelz &amp; insupportables tourmens, certes l’on te
debveroit colloquer au Cathalogue des martyrs, &amp; de
toy faire solennelle commemoration : mais comment
monsieur ton mary a il esté si cruel, veu que jamais en
amours ne te fust impartie aultre delectation que le
regard &amp; le parler pour cela tu n’avois merité si griefve
punition.</p>

<p>A ces motz Madame me respondist, tu ne te doibs
esmerveiller de mon mary : car par l’instigation de
plusieurs langues malignes, il estoit stimulé a me tourmenter :
car tu doibs croyre que l’on luy a faict tant de
rappors que tu detractoys de moy, que a ceste occasion
il estoyt tant perplex &amp; doubteux qu’il ne sçavoit
par son jugement, lequel determiner : ou si me conserveroit
en vie, ou si a icelle il imposeroyt fin : car
soys certain que s’il fust advenu, ou s’il advenoyt que
je parvinsse a ce cinquiesme &amp; dernier degré d’amours
&amp; que la chose vint a la notice de mon mary, tu doys
entendre qu’il ne vouldroit ensuyvre l’exemple du Grec :
lequel par le Phrygien, de sa femme fut spolié : Et nonobstant
son ravissement voluntaire, si ne receut elle
aulcune punition. Mais depuis le dixiesme an a son
mary feist retour : lequel benignement la recuillit &amp;
accepta.</p>

<p>Aussy Philippe de Macedoine les amours de sa
femme patiemment supporta. Mais bien suis seure
que de telle pitié envers moy ne seroyt usee, car de
la plus cruelle &amp; ignominieuse mort que l’on pourroyt
excogiter, l’on me feroit exterminer &amp; prendre
fin. Considere donc en quel peril estoyt ma vie par
le dangereulx mors des langues pestiferes : qui ont
prononcé ce que je croys n’avoyr jamais esté par ta
bouche proferé. Je pense bien que quelque foys par attediation
ta patience estoit expugnee : Et pour ce ne pouvoys
user de telle discretion, comme l’urgente necessité
le requeroyt, &amp; a cause de ce, je presuppose que
tu peulx avoyr dict quelque legers propos, non pas
telz que les faulx relateurs m’ont recité, lesquelz pour
honnesteté je me deporte de referer. Et aussy pour
ne causer anxietez en noz cueurs, veulx imposer fin
a ce propos : Te suppliant que ne me veuille imputer
a malignité de courage, pourtant si je te rememore
tes petites faultes : lesquelles je t’ay dictes seullement
pour te donner a congnoystre la peine que toy &amp; moy
avons souffers, pour ne sçavoir simuler &amp; faindre le
contraire de ce que ton cueur &amp; le mien desiroient. Ces
parolles dictes, a ce qui s’ensuyt je donnay commencement :</p>

<p>Ma Dame je voys apertement, que les faulx delateurs
ont esté occasion de noz tourmens, Et si
quelque foys par impatience, comme tu dictz, j’ay
indiscretement poursuivy mon amoureuse entreprinse
pour deux causes je doibs impetrer mercy : l’une si est, pour
ce que amour excessif a ce faire me contraignoit : Et l’aultre
pour les peinez &amp; travaulx insupportables que a ton service
j’ay soufferte.</p>

<p>Disant ces parolles, elle interrompit
propos : Et en soubriant, me dist : Guenelic, tu as oublié
a dire ce que plus a ta cause serviroit : c’est que telle est l’humaine
virile condition que l’homme pour n’estre satisfaict promptement,
&amp; a son desir, il se fastidie &amp; ennuye : Qui souvent est
cause de les faire exceder les metes de raison. Et pour ce
si de cela l’on prenoit punition, bien peu en demeureroyent
impuniz. Apres telles parolles ouies je luy dictz,
Ma dame combien que telles excuses (que pour moy tu cerches)
soient en desprisant le sexe viril, si ne te veulx je
de ce reprimer : car il me souffist puis que de ta bonne
grace je ne suys spolié : si te supplie de ne plus parler
de chose qui nous puisse aulcunement contrister.
Et veuille mediter &amp; penser les moyens plus convenables
pour te jecter de ceste captivité : affin que joieusement
je te puisse emmener. Incontinent apres avoir ce dict, ma
dame commença avec sa doulce voix a telles parolles
former.</p>

<p>Tresdoulx amy, peu souvent advient que le temps trop
serain n’apporte tempeste : aussy les demesurees lyesses
si elles ne sont temperees, se reduisent en amaritude : je
voys par tes gestes &amp; contenances que grand jubarité t’est irritee :
&amp; te semble chose facile de me pouvoir delivrer,
&amp; ceste ymagination te procede a cause de l’affectueulx
desir que tu en as. Mais si tu es bien considerant, tu penseras
que es choses ou les vies &amp; honneurs concernent, l’on doibt
bien cogiter &amp; penser, &amp; puis faire sentence &amp; conclusion.</p>

<p>Et premier que je te declaire quelle est mon opinion :
je te supplie que me veuille narrer quel a esté l’estat de
ta vie, depuis que tu fuz adverti de mon absence.</p>

<p>Apres telles parolles, pour satisfaire a son desir, sans
riens reserver luy exprimay toutes les calamitez &amp; miseres
soubstenues en mes penibles &amp; fatigieux voyages
dont elle eust telle compassion que par adventure ne fut
si grande a Scipion envers Massinissa.</p>

<p>Car je veis ses beaulx yeulx vers, arrousés de petites
larmes ressemblant a perles orientales : lesquelles glorieuses
larmes furent conciliatrices &amp; confort de toutes mes
peines preterites. Et quand la mienne dame vit que j’avoys
achevé mon propos, ainsi me dist :</p>

<p>Je congnoys assez, O unicque seigneur, confort &amp; salut
de ma vie, que pour cause de l’affection que tu me
porte, que sans tranquilité ne repos, tousjours a esté ta
vie : mais puis que fortune de ta presence m’a faict digne,
en mettant fin a mes lamentations, t’exposeray le
moyen (entre tous les aultres) bien pensé &amp; excogité,
qu’il me semble plus utile pour a noz intentions parvenir.
Et pour te le divulguer, tu doibs entendre que si
en ta faculté estoit de captiver la benevolence de celluy
qui est commis pour la garde de ceste prochaine forestz,
il me semble que nostre nef seroit joincte au seur
&amp; desiré port : car cestuy homme a grand privaulté &amp;
familiarité au portier de ce chasteau. Et a cause de leurs
accoustumees conversations, il frequente souvent en ce
lieu. Parquoy au moyen de sa congnoyssance tu pourras
facilement avec luy entrer, &amp; aussy ceulx de ta compaignie :
mais il fault attendre l’opportunité. Et si est chose
tresurgente que tu saiche bien premier que tu viengne,
si la dame maldisante ne sera point en ce lieu : car
comme je t’ay predict, je suis certaine que de brief elle
viendra. Je t’ay declairé toute ma conception &amp; ultime
conclusion : reservé toutesfoys que si aultre estoyt
ton opinion, a ta prudence je m’en rapporte. Quand
j’eux le tout entendu telles parolles je luy dictz.</p>

<p>O ma doulce dame, moderatrice de tous mes travaulx,
tes discretes melliflues &amp; doulces parolles
me prestoient une suavité qui me preserve de tout
ennuy pour la nouvelle joyeuseté : si que a grand peine
puis faire louenge condigne de ton utile conseil. Mais
toy estant celle, en laquelle reside prudence &amp; humanité,
selon ta benignité accoustumee m’excuseras. Et
pource que la deesse qui envers Orpheus fut tant piteuse,
qu’elle consentit Eurydice restituer, desja commence
sa corne musser, contraincte me sera le sequestrer.
Mais combien que je me parte avec le corps, de l’ame
je te laisse dame &amp; maistresse. Et te supplye que ne te veuille
contrister, si mon retour est plus tardif que toy &amp; moy
ne desirerions : &amp; ne pense que la dilation soit par ma
coulpe maligne : mais pour donner meilleur principe a
noz choses, a ce que bonne fin s’en puisse ensuyvir.</p>

<p>Et lors doulcement respondant me dist : Guenelic
grandement je loue ceste tienne consideration : &amp; ne
soys timide que ton absence me soit tant triste que ne la
puisse patiemment tolerer : puis que je seray certaine,
que elle ne sera sinon que pour attendre le temps opportun.
Et pourtant va t’en en paix, en ayant souvenance de moy.
Et a l’heure apres le doulx &amp; amyable congé de elle, je
me departiz.</p>

<div class="chapter"></div>

<h3 id="p3ch7" title="VII. Subtilz moyens de l’amoureux pour parvenir a la presence de sa dame">Subtilz
moyens de l’amoureux pour parvenir
a la presence de sa dame.<br>
Chapitre. VII.</h3>

<div class="c"><img src="images/illu-058.png" alt=""></div>

<p>Retourné a la maison ou je avoye laissé Quezinstra,
le tout avecq luy communicquay, lequel ayant
le tout distinctement entendu, me dict que l’invention
par Helisenne excogitee luy sembloit assez subtile pour
nostre entreprinse achever. Et je voyant que la chose ne
luy sembloit difficile, je feux merveilleusement joyeulx :
car plus content, ne en plus grand lyesse ne fut Cesar
depuis la Pharsalicque bataille que je fuz. Et pour ce
avec la recordation de Helisenne consommay quelque
temps : puis apres quand je veiz l’opportunité, fainctement
dissimulant je commençay a me enquerir &amp; interroguer
le gardeur de la forest en demandant a qui
estoyt le chasteau de Cabasus, Et aussy quelles gens y
faisoient residence. Et a l’heure me respondist que pour
le present n’y avoit aultres gens que une dame : laquelle
en grande extremité y estoyt detenue captive pour
quelques occasions incongneues a tous les circonvoisins.
Et lors Quezinstra &amp; moy luy demandasmes se
nul ne l’alloit visiter : A quoy il nous feist responce, que
non, fors seullement la parente du seigneur, laquelle n’i
assistoyt pour la consoler, mais au contraire, pour l’agiter,
affliger &amp; cruellement persecuter. A ces parolles
luy dismes, que grand dommage estoit de l’infelicité de
ceste dame, Et que si possible estoit de la pouvoir veoir,
que pour ce faire a quelque peril ne pardonnerions. Et
lors il nous respondist, que souventesfoys il y frequentoit
par le moien de la grand familiarité qu’il avoit au portier,
auquel totalement on se fioit. Et a l’heure tresinstamment
luy suppliasmes qu’il nous voulut tant gratifier, que par
son moien feussions dignes de la presence de ceste tant infortunee
dame : A quoy en grand promptitude nous respondit,
que le portier avoit expres commandement de ne
permettre aulcune personne y entrer, Et pource que autant difficile
seroit l’assister en cest chasteau, comme seroit d’entreprendre
la restauration de toutes les piramides D’egypte, &amp; de la
royalle &amp; populeuse Babylonne : &amp; que de chose tant ardue
entremettre il ne se vouldroit. A ces parolles fut ma grand
joye convertie en trop grand anxieté, car ces motz ne me
furent moins acerbes, que fut a Menelaus le recit du ravissement
de sa femme, ce que voyant Quezinstra, me
tira a part &amp; me dist :</p>

<p>Ne vous esmerveillés pas trop, voyant cest homme
qui n’est en riens favorable a voz desirs. Quelle
obligation, quel contract d’amytié, quelle estroicte
benevolence tient il avecq vous, qu’il doibve si facilement
condescendre a voz plaisirs ? Si vous desirez sçavoir
son ultime volunté : Il est necessaire de luy faire present
de assez grand abondance de pecune. Et en ce faisant,
je croys que sans grande contradiction se rendra
a voustre vouloir obeyssant.</p>

<p>Nous lisons que la fille de Leda fut par ses damoyselles
persuadee de se submettre au plaisir du Phrygien :
combien que icelles damoyselles fussent estimees sy fidelles,
qu’elles estoient comme gardiennes du corps de
la royne deputees. Et mesmes de par le roy Menelaus,
du quel elles estoient parentes. Mais elles furent prevenues
de avarice : car riens n’est en ce monde, que par icelle
ne soyt corrumpu. Et pourtant desistez vous de ceste
precipiteuse sollicitude, en usant de mon conseil. Incontinent
ces parolles ouyes, je vouluz bien sans aulcunement
delayer, ceste deliberation accomplir, ce que je
feiz. Et celle invention me fut tresutile : car cest homme
de avarice prevenu, apres aulcune repulsion, au prendre
se consentit : nous promettant de totallement satisfaire
a nostre vouloir : &amp; conclusmes que la nuict prochaine
environ deux heures, devant la venue de la belle Aurora,
nous transporterions au chasteau de Cabasus.</p>

<p>La nuict accompaignee de desir, ne me permist aulcunement
reposer. Et quand l’heure de partir fut
venue, au lieu desiré nous transportasmes. Et tout subit
que le portier eut la voix de nostre conducteur entendu,
assez promptement la porte ouvrit. Et comme esmerveillé
de l’extemporanee venue, luy demanda la cause de
si grand hastiveté : attendu que ceste heure estoit plus
commode &amp; disposee a repos que a aultre chose. Et ce
pendant qu’il proferoit telz motz, dedans la porte nous
entrasmes : ce que voyant le portier fut merveilleusement
irrité. Parquoy a nostre conducteur demanda, dont luy
procedoit ceste temeraire hardiesse, de avoir admené
gens avec luy. Et pour quelle occasion il avoit faict. Las
dist il, bien m’avez deceu &amp; circonvenu, dont je m’esmerveille :
car je avoys en vous totalle confidence : je voys
apertement, que ceste chose sera cause de me ruyner
&amp; exterminer : car si la parente de monsieur en est advertie :
il n’y aura excuse qui pour ma salvation soit utile.
Et lors nous luy commençasmes a dire, mon amy,
desistez vous de ceste timeur qui vous est intervenue,
&amp; condescendez a nostre vouloir : qui est tel, que premier
que nous absentons de ce chasteau, nous delivrerons
la dame de la captivité en quoy elle est detenue. Et
pour ce, regardez de nous favoriser en cela. Et si ainsi le
faictes, vostre service ne sera sans remuneration : Mais
si aulcunement estiez a noz desirs contraire : &amp; que feussiez
cause de quelque esmotion, ou tumulte : bien vous pouvez
pourveoir de vraye contrition &amp; patience : car sans aulcune
difficulté, premier que les gens surviennent, par mort
violente vous feray finer. Quand le portier eut entendu
mes parolles considerant que sa vie estoit en la puissance
d’aultruy : sans ce qu’il fust en sa faculté de pouvoir resister
a nostre conducteur demanda si de nostre estat il avoit
aulcune notice. Et si nous estions des parens ou aliez de
madame : auquel il respondit, que il estoit ignorant de
cela. Et que nous estions gentilz hommes a luy estrangers :
qui par subtiles ingeniositez &amp; continuelles persuasions
l’avions seduict, par donner a entendre que
seulement desirions de veoir madame Helisenne : Et
que par estre trop credule, il avoit esté deceu. Le tout
distinctement entendu par le portier, voyant que force
luy estoit de obtemperer a nostre vouloir, nous dist,
que de nous favoriser en cela ne sçavoit quelque moyen,
sinon que de force convenoit rompre l’huys de la tour.
Et apres qu’il eut ce dict, se voulut absenter, disant, que
pour le saulvement de sa vie, luy estoit necessaire de se
rendre fugitif, sans jamais au pays faire retour. Et lors
estantz timides que mal ne nous en advint, je luy prohibay
le partir. Et luy dictz, que de ce lieu premier que
nous ne partiroit. Et lors pour le contenter, luy feis
present de assez grosse somme de deniers, dont il se tint
merveilleusement content : puis apres sans plus tenir
long propos, a l’huis de la tour feusmes conduictz :
lequel fut incontinent par violence
rompu. Et en entrant dedans la chambre,
gratieusement saluasmes ma
tresdoulce dame Helisenne,
laquelle me dist
ainsi.</p>

<div class="chapter"></div>

<h3 id="p3ch8" title="VIII. Infortuné delivrement de Helisenne, &amp; fin des amours de Guenelic">Infortuné
delivrement de Helisenne, &amp;
fin des amours de Guenelic.<br>
Chapitre. VIII.</h3>

<div class="c"><img src="images/illu-059.png" alt=""></div>

<p>O Guenelic je ne puis conjecturer, quelle lyesse
pourroit estre si grande, que elle peult celle que
presentement je sens superer, ny encores approcher.</p>

<p>O dieux quelle influence celeste de telle beatitude m’a
rendu digne.</p>

<p>O felice presence : qui m’est de si grand contentement,
que le puis exprimer : car jamais Demetrius a Almya,
Leander a Hero, Juppiter a Europa, ne Hercules a yolle,
ne furent tant acceptables ny aggreables que tu es a moy.
Et si je reputoye heureuse la veue que ces jours precedentz
par le benefice de la fenestre me fut concedee, ceste
icy excede trop en felicité : car j’estoye fort perplexe
&amp; doubteuse que ne peusse parvenir a ma future delivrance :
mais a ceste heure par ta providence, je me voys totalement
liberee de mon antique travail. Apres ceste
amoureuse &amp; doulce prononciation je luy ditz.</p>

<p>O ma dame unicque, soys certaine que si ma veue te
donne plaisir, le assister en ta presence me est bien
autant plaisant &amp; delectable que jamais fut Andromeda
a Perseus, l’egyptienne au triumphateur Cesar, &amp; la belle
nymphe Eperye a Esacus. Mais pource ma dame que
trop lente departie nous pourroit nuyre, il convient
executer noz deliberations, &amp; nous preparer a nostre
expedition. Tout subit que j’eux imposé fin a mon dire,
ma dame se tourna vers une antique damoyselle :
laquelle avec grande observance de fidelité l’avoit servie.
Et a ceste occasion, ainsi luy dict, m’amie pour ne
vouloir user d’ingratitude, je vous veulx retribuer des
bons &amp; aggreables services que m’avez faict : pour recompense
desquelz, liberalement vous donne assez grosse
somme de pecune : que trouverez en ce mien petit coffre,
dont voyla la clef. Et en ce disant, luy presenta : dont la
damoyselle grandemenent la remercia : puis luy dict, ma dame
je suis grandement letifiee de veoir imposer fin a voz
assiduelles anxietez, mais je suis timide que quand la chose
sera parvenue a la notice de monsieur vostre mary
&amp; de sa parente, qu’il ne me facent souffrir quelques
molestations. Car ilz pourront suspecter que je suis de
voz secretz participante : vous sçavez que en leurs yres
sont tant precipiteulx que tresfacilement envers leurs
serviteurs sont cruelz. Et lors ma dame luy respondist,
M’amie, vous pourrez certifier a monsieur mon mary
&amp; a sa parente, que mon amy Guenelic, pour lequel
j’ay enduré si griefve peine, tant par subtile ingeniosité
que par force, est entré en ce chasteau avec certaine deliberation
de m’en jecter dehors : a quoy je n’ay faict aulcune
resistence : car le seigneur amour qui sur moy a domination
&amp; seigneurie, me presse &amp; stimule de le suivir.
Et pour ce advertirez monsieur mon mary, que s’il a desir
de femme qu’il s’en pourvoye : &amp; de jamais me veoir,
toute esperance luy soyt perdue : car je n’ay intention de
jamais en sa presence assister.</p>

<p>Incontinent apres ces parolles, nous sequestrasmes du
chasteau pour venir a la porte, ou noz chevaulx estoient
tous prestz &amp; appareillez : sur lesquelz montez, non lentement
mais en grande &amp; extreme diligence commenceasmes
a cheminer. Mais ce pendant quelque infelice influxion du ciel
permist que la dame maldisante fust de nostre affaire certioree :
Et ceste infortune nous advint par ung meschant &amp; malheureux
garson, qui toutes les devises que nous avions tenues
au chasteau avoit entendu : Et par ce moyen, sans que nous en
prinssions garde, s’estoit de nous absenté pour a la cruelle
dame en faire ample recit. Helas ce nous fust occasion de
convertir nostre grand hylarité en trop grand amaritude : car
comme nous cheminions dedans la forest &amp; n’estions encores que
a quatre mille de distance du chasteau de Cabasus, il nous
sembla ouir ung merveilleux bruict de chevaulx. Et a
ceste occasion ma dame fut fort timide : car la pensee son
mal prevoyant recogitoit &amp; pensoit toutes les choses qui la
pouvoient offenser. Et pour ceste cause me dist, Guenelic,
je ne puis conjecturer dont me procede l’anxieté douloureuse
qui au cueur m’est survenue, je suis en une extreme
perplexité, doubtant que se ne soit quelque presage de mal futur,
car le bruict que nous avons ouy, me mect en doubte,
Et a l’heure moy qui moins angustié &amp; adoloré n’estoye
la commençay a reconforter, quand de plus en plus augmentoit
le bruict. Et tost apres apperceusmes la grand multitude
de gens qui tous d’une voix unanime se escrioyent,
O ravisseurs &amp; non point chevaliers, rendez nous la dame
que vous avez seduycte, ou aultrement par force serez
contrainctz. Par ces parolles fut la mienne Dame de si
cruel travail affligee, qu’il n’estoit possible de plus. Et
pour ce avecq une voix fort oppressee, ainsi me dist.</p>

<p>Helas tresdoulx amy, je voys apertement, que en
ce jour que nous estimions tant felice pensant qu’il
feust principe de nostre perpetuelle beatitude, nous sera
tresmalheureulx : car ce nous est chose manifeste, que
par mort acerbe, furieuse &amp; execrable immaturement
finerons noz jeunes jours. Quand j’entendis ces piteuses
&amp; lamentables parolles (combien que ma douleur interieure
fut grande) je dissimulay en face le tourment
que le triste cueur sentoit. Et pour la consoler, luy disoye
qu’elle feust ferme &amp; de bon couraige : car je avoye
bonne esperance que quelque vertu divine, de peril mortel
nous preserveroyt, &amp; en ce disant, contemploye sa
face qui tant estoit pasle &amp; descoulouree, que plus morte
que vive ressembloit. Quoy voyant Quezinstra &amp;
moy, feusmes de advis de la descendre &amp; poser soubz
ung arbre, craignant que par debilitation son travaillé
corps peust tumber. Mais pas plus tost ne l’euz descendue
&amp; que feusmes remontez, que nous feusmes assailliz de
toutes partz. Et lors mettant les mains aux espees commenceasmes
a nous deffendre virilement : Et de telle
sorte, que du principe chascun de nous abbatit le sien
qui depuis n’eurent puissance de eulx relever : mais eulx
confiant de ce qu’ilz estoient gros nombre, par grande
superbité mettoient peine de nous grever, tellement que
Quezinstra &amp; moy feusmes ung petit blessez : mais noz
vulnerations ne furent cause sinon que de plus en plus
nous eschauffer. Et pour les enormes coups que continuellement
recepvoient noz ennemys : le nombre commença
si fort a diminuer, qu’il n’y eust nulz d’eulx qui ne feust
merveilleusement timides : Parquoy ne feirent plus gueres
de resistence. Et apres qu’ilz eurent long temps souffers,
se rendirent fugitifz. Et en leur absentantz tous ensemblement
donnoient maledictions a la dame maldisante, pour
ce qu’elle les avoit stimulez de nous invader.</p>

<p>Apres les avoir vigoureusement poursuyvis, nous
retirasmes : rendant graces &amp; louenge a la souveraine
divinité : qui tant nous avoit esté favorable, dont
estions merveilleusement letifiez : &amp; nous estoit advis qu’il
ne restoit plus que de consoler madame Helisenne, &amp; puis
joyeusement nous mettre au chemin. Parquoy je commençoye
a louer &amp; extoller fortune, estimant que elle eust pacifié
avec nous : mais manifestement nous demonstra, que d’executer
son yre envers nous n’estoit encore rassasiee : car comme
nous penssions assister en la presence de ma dame, ne fut en
nostre pouoyr : pource que en poursuyvant noz adversaires,
nous estions grandement eslongnés du lieu, auquel nous l’avions
laissee : Et pour ce commençasmes a investiguer &amp; cercher.
Et avec ce je jectoye vociferations treshaultes, en invocquant
le nom de ma dame : mais nul sinon Echo ne nous respondit.
Toutesfoys apres l’avoir long temps cerchee retrouvasmes
le lieu desiré : mais helas je veiz ma dame en telle extremité,
que je n’eux occasion sinon de me douloir &amp; contrister.</p>

<div class="chapter"></div>

<h3 id="p3ch8b" title="VIII. Repentence de Helisenne &amp; de son trespas">Repentence
de Helisenne &amp; de
son trespas.<br>
Chapitre. VIII.</h3>

<div class="c"><img src="images/illu-060.png" alt=""></div>

<p>Apollo l’extreme partie de Pisces abandonnoit : Et
avec la main dextre le chef de Aries tenoit, quand
devant madame nous presentasmes. Et si tost que ma doulce
dame me eust apperceu, elle demonstra par ses gestes
exterieures, que ma veue luy estoit plus aggreable qu’il
ne seroit possible d’exprimer : &amp; comme je me feuz posé
aupres d’elle en donnant plusieurs baisers a sa descoulouree
face, Et lors avec voix debile ainsi me dist.</p>

<p>O mon unicque refuge consolatif.</p>

<p>O lumiere de mes yeulx.</p>

<p>O creature que tant a la mort que la vie oultre l’humain
croyre j’ayme.</p>

<p>Bien puis dire que avec la delectation que j’ay de te voir,
nulle espece de mort ne me peult espouventer.</p>

<p>O mon doulx amy, en briefve espace, certaine evidence
auras, combien griefve &amp; remplye d’amaritude ton absence
m’a esté : car parce que je n’esperoye de jamais te
veoir, j’ay esté par angoisseuse douleur tant affligee &amp;
travaillee, qu’il n’est en ma faculté de pouoir exhiber. Et
avec ce, ay esté tant agitee de l’ivernalle froidure, que icelle
peine corporelle congregee avec les passyons de l’ame m’ont
tant persecutee que je sens de moy approcher les troys seurs
lesquelles immaturement le fil vital me copperont.</p>

<p>Quand elle eut ce dit, elle se teut. Et a l’heure estant
destitué de tout espoyr &amp; ce qui assez me desplaisoit,
estoit que pres de la aulcun lieu habitable
ne se retrouvoyt. Parquoy avec continuelz sanglotz
&amp; souspirs qui en grand multitude de mon dolent estomach
sortoient, ainsi commençay a dire : ma dame chere,
je ne puys trouver parolles par lesquelles je te puisse
exprimer l’extreme douleur que pour la tienne je souffre :
car tu doibz croyre que te veoir ainsi infirme &amp; languissante
m’est une peyne incredible. Et si t’asseure que les
parolles par toy proferees, me sont sagettes qui me vulnerent
le cueur : Parquoy je suis certain que ta mort sera occasion
de la myenne, Car ma vie seulement par la tyenne vit.
Las madame estymeroys tu que l’incomprehensible amytié
que je te porte me peult souffrir vivre, en te voyant
mourir ? certes si tu le croyois, grandement de la verité
tu seroys alienee. Helas ma vie est du tout hors d’esperance,
combien que quand je feis retour vers toy, ayant obtenu
victoire de noz ennemys, une grand hylarité m’accompaignoyt.
Et ignorant l’infortune &amp; male adventure,
je pensoye que pour le futur ma vie seroit doulce &amp;
tranquille : mais ces consolatifz pensemens, en petite espace
se sont convertiz en trop acerbes &amp; durissimes cogitations.
O dolente &amp; anxieuse mutation : O temps cruel :
O jour plein de misere : O mauldicte fortune, cruelle
furieuse, detestable, excecrable &amp; abominable : a quelle occasion
me veulx tu exterminer ? N’avois je pas assez pené
&amp; travaillé ? Et si ton yre n’est encores ressassiee, pourquoy
ne l’execute tu en aultre sorte sans me vouloir priver
de celle, laquelle avec tant de fatigues je pensoye avoir acquis,
O aveuglee, depiteuse &amp; ennuyeuse, regarde a quelle extremité
&amp; calamité ton ingratitude m’a conduict. Certes
je n’ay chose qui me puisse conforter sinon que j’espere que
ce que le corps ne pourra, a l’ame ne sera impossible : Car
par le moyen de ma mort continuellement, toy ma dame,
elle accompaignera. Tout subit que j’eux imposé fin a mon
parler, (combien qu’elle feust debile &amp; pres de sa fin)
ces parolles respondit :</p>

<p>O Mon doulx seigneur, de ce que tu dictz que la douleur
mienne te cause une extreme tristesse, assez je te
croys : mais plusieurs raisons te doibvent induire a la supporter.
Et entre aultres, tu doibz estre recordz, que moy
ne les aultres ne sommes engendrez pour estre immortelz :
car il est manifeste, que toutes choses qui naturellement
commencent, naturellement finissent : car estant nostre
matiere originee de quatre qualitez contraires, ne
peult estre pardurable : comme cree de matiere &amp; forme,
ainsi que le philosophe en sa physicque nous enseigne.
Et pourtant en consideration de ce, je te supplye, que
voyant ma mort, ne te vueille trop angustier : mais considere
que l’homme prudent &amp; saige, ne se doibt par lyesse
exalter, ne par anxieté desprimer. Et si l’absence &amp; privation
de moy te moleste, de tant plus te doibs consoler de
me veoir liberee des calamitez : qui en ce mortel monde
journellement nous surviennent : aussi tu doibs penser a
l’expectation de la vraye immortalité de l’ame.</p>

<p>O glorieuse mort : par laquelle nous vivons, a toy est redevable
toute l’humaine condition : car de corruptible la
fais eternelle. Et pour ce se doibt nommer faulse &amp; inicque
l’opinion de celluy commun peuple rural, &amp; vulgaire : estimant
que mourir &amp; terminer ses jours en aage anticque,
soit plus felice que de mourir en florisante jeunesse.</p>

<p>O combien par cela ilz se demonstrent ignares &amp; de petit entendement,
puis que es choses transitoires ilz s’arrestent &amp; ne se
conforment aux opinions de tous sçavans esperitz, lesquelz aulcunement
la mort ne craignent : comme il appert par les parolles
de sainct Paul : lequel en cryant, disoit, je desire la mort
pour estre avec la vie, a laquelle par ton moyen, on parvient.</p>

<p>Le philosophe Socrates ayant foy indubitable de l’immortalité
de l’ame, avec consolation beut le venin.</p>

<p>Le saige Caton voluntairement n’eut mort soufferte,
si d’icelle eust eu doubte.</p>

<p>Si bien tu considere ce que je te recorde, facilement tu mitigueras
ton acerbe douleur : laquelle trop plus me griefve,
que l’apprehension de la mort. Et pourtant si tu ne as compassion
de toy, je te prie, aye la de moy : qui tes peines
&amp; les myennes souffre. Mais si j’estimoye que apres ma
transmigration tu te peusse associer de ceste belle vertu de
patience, sans sentir grand peine, je endureroys la mort :
de laquelle le divin Platon escript estre de tous maulx
le plus petit. Dictes ces parolles en dressant sa veue aux
cieulx, donna principe a la pronontiation de telz motz.</p>

<p>O Eternel &amp; souverain dieu, qui voys noz cueurs
&amp; congnois noz pechez, je te supplye que par ta
misericorde vueille tourner en oblivion mes continuelles
iniquitez : par lesquelles je congnois avoir envers toy
commis offense tresgriefve : car je ay tousjours perseveré
en maulvaises cogitations, suyvant ma sensualité : laquelle
m’a conduict, ou raison, conscience &amp; honnesteté repugnoient.
Mais toutesfoys j’espere tant en ta divine clemence
&amp; infinye bonté, que mon oraison ne sera enervee,
mais te sera acceptable : Car jamais tu ne refuse pardon
a tes creatures, puis que de cueur devot ilz te requierent :
car comme tu as faict exprimer par Ezechiel ton
prophete en ces parolles. Toutes les foys que le pecheur
se retournera a Dieu par vraye penitence, tous pechez
que il pourroit avoir commis ne luy seront imputez,
ny ne l’empescheront d’avoir la vie eternelle. Et a ceste
occasion, combien que le retour soit tardif, si
debvons nous avoir foy indubitable, que nous impetrerons
mercy. Car comme dict sainct Cyprien, Au
poinct que l’ame est pres de sortir du corps, la clemence
&amp; begninité de toy, mon Dieu tresmisericordieux,
ne la rejecte poinct de vraye penitence qui ne peult
estre trop tardifve, mes que elle soit vraye, Ne aussi le
peché n’est pour lors irremissible, s’il desplaist a la volunté.
Et par quelconque necessité ou parvienne a vraye
penitence, l’on obtient facilement pardon de son peché :
ce que n’empeche le cryme &amp; enormité d’icelluy :
ne la briefveté du temps qu’on a a vivre, ou l’extremité
de l’heure, ou la dissolution de la vie &amp; conversation
precedente, pourveu que l’on convienne en contrition
&amp; desplaisance la volupté &amp; plaisir precedent : car la
charité de toy, mon Dieu est ainsi, que une mere : qui a
son sein estendu pour recepvoir benignement ceulx qui
voluntairement se retornent a elle.</p>

<p>Et pour ce dict sainct Paul, Ou le peché a esté plus
grand, la grace de dieu s’est plus estendue.</p>

<p>Le prophete aussi exhortant les pecheurs a soy retourner
par vraye contrition &amp; penitence : leur dist en ceste
maniere : retournez par condigne penitence au createur :
car il est tresbegnin, &amp; misericordieux, &amp; par trop plus
prompt a pardonner que l’on n’est a le requerir.</p>

<p>Et a ceste occasion je me confie tant de ta grace, sublime
dieu, que je croys que toy voyant comment je manifeste
mon grand peché, je accuse ma vituperation &amp;
turpitude, &amp; deteste mes vices : lesquelz par ton immense
prudence &amp; incomprehensible bonté, tu couvreras
&amp; exaulceras mon ultime supplication, en collocant
mon ame avec les esleux ou elle se pourra consoler &amp; letifier.</p>

<p>Apres qu’elle eut ainsi humblement exoré la supernelle
bonté, elle jecta son piteulx regard sur moy : &amp; comme
elle eut apperceu par mes gestes exterieures que je
souffroye une douleur indicible &amp; non equiparable :
qui me contraignoit a desrompe mes beaulx cheveulx,
Et a donner des tresviolentz &amp; enormes coups contre
ma blanche poytrine : Et a l’heure elle commença a telles
parolles proferer :</p>

<p>O Guenelic, pource que tu continue tes lachrimes,
pleurs &amp; gemissemens, tu me frustre du tout de
l’esperance que j’avoie en ta science : laquelle j’estimoye
estre suffisante pour refrener ton courroux, &amp; mitiguer
tes passions : qui sont tant excessives, que tu ne fais aulcune
demonstrance de ta vertu. Toutesfoys l’heure est
venue que tu la doibs monstrer &amp; approuver, couvrant
la douleur de ma mort, &amp; si tu te veulx efforcer, bien
le pourras faire : car il n’est si grand travail, que par prudence
ne soit moderé : ne sy acerbe douleur, que patience
ne desrompe. Parquoy, je te supplie d’imposer fin a
ton grand deconfort : &amp; te console, en pensant que la
clemence divine a esté de nous piteuse, puis qu’elle n’a
voulu permettre, que le peché d’adultere, eust esté par
nous commis : qui eust esté cause de me faire finer par
mort plus infelice, que celle que de brief je voys souffrir :
laquelle sans timeur recepvray, Car j’espere que
mon ame sera collocquee au lieu, ou elle trouvera son
semblable, a la semblance duquel elle fut premierement
cree. Et pourtant ne me veuille tant offenser comme
d’estre envieulx de ma beatitude : &amp; si jusques a present
d’une amour sensuel tu m’as aymee, desirant l’accomplissement
de tes inutiles desirs, a ceste heure de telles vaynes
pensees il te fault desister. Et d’autant que tu as aymé le
corps, sois doresnavant amateur de l’ame par charitable
dilection. Et donne telle correction a ta vie, que le venin
de la concupiscence ne te prive de la possession de ceste divine
heritaige qui nous est promise. Et pour ce je prie nostre
fabricateur, que toy &amp; moy consolez nous y conduyse.</p>

<div class="chapter"></div>

<h3 id="p3ch9" title="IX. Regretz de L’amy, de la mort de sa Dame.">Regretz
de L’amy, de la mort
de sa Dame.<br>
Chapitre. IX.</h3>

<div class="c"><img src="images/illu-061.png" alt=""></div>

<p>Incontinent ces propos finis, pour le travail qui par trop
la crucioyt, apertement en contemplant sa face l’on congnoyssoit
son extreme fin venir : car ses beaulx yeulx se
commençoyent desja a ternir &amp; obscurcir, a l’occasion des tenebres
de la mort, dont elle estoit prochaine. Et je voyant
que nul remede n’y avoit, souffroys si acerbe douleur, que
non moins pasle qu’elle n’estoye. Et quand je vouloys
aulcune parolle proferer, la faculté ne me estoit concedee,
a cause de l’interruption de mille souspirs accompaignez
d’infinies larmes qui totallement me denioyent le
prononcer.</p>

<p>Quoy voyant Quezinstra combien que son
cueur fut fort oppressé pour la compassion qu’il avoit de
nous, si se efforçoit il de me consoler. Et ce pendant je veis
ma dame qui de rechief me commença a regarder : &amp; ouvrit
la bouche pensant dire aulcuns motz : Mais pour les douleurs
mortelles qui l’aggressoyent, la langue &amp; tous les
membres furent de leurs puissances destituez. Et lors en se
estendant entre mes bras, comme morte demeura. Et a l’heure
fut mon douloureux cueur agité d’une si extreme destresse,
que fuz long temps sans mouvoir ne respirer. Et puis
quand je peuz parler, avec voix cassee &amp; interrompue
commençay a dire.</p>

<p>O acerbe mort, cruelle, furieuse &amp; de toute execration
digne : pourquoy si immaturement es tu en
ce corps entree ? helas tu m’as desherité de celle en laquelle
j’estimoie consister mon eternel contentement. Mais je voys
bien que les cueurs mortelz sont de plusieurs erreurs nourris :
car cela que j’estimoye appartenir a soulas, est converty
en pourriture. O caducque &amp; faulse humaine esperance.
O fragile condition : nostre voix : combien les choses mondaines
sont transitoyres. Certes chose n’y a en ceste region
terrestre, sur laquelle on se puisse fonder. Helas bien me
avoyt adverty ceste saincte &amp; bonne personne, qui tant
de remonstrance me feist, que en quelque extreme peril
je succumberoye. Bien voyz qu’il le sçavoit, pour avoir congnoissance
de l’infelice planete qui esclaira a ma nativité,
qui me propina influence tresmalheureuse, a laquelle
je n’ay sceu obvier. O que mauldicte &amp; detestable fut
l’heure que je naquis. O que bien desireroye n’avoir jamais
esté au monde produyct.</p>

<p>O que j’eusse esté heureulx,
si du principe de ma triste &amp; anxieuse naisçance, de
la terre nue, m’eust esté faict lict : ou bien que je n’eusse eu
plus lonque vie que les hommes qui nasquirent des dentz par
Cadmus semez. Helas si ainsi me feust advenu, je n’eusse
esté agité de tant d’angoysses, infelicitez, lachrimes, pleurs,
souspirs, douleurs, tourmens, &amp; desespoyrs : lesquelz
maulx tous ensemblement a mon doulent cueur font residence.
Et jamais je n’en seray liberé, sinon par le
moyen de la mort, que tant j’ay increpee &amp; desprisee.
Mais si briefvement elle faisoit l’ame de mon triste
corps separer, elle repareroit en partie l’offense que elle
m’a faict. Et pour ce je luy prie qu’elle ne me veuille
espargner, puis que de l’aller je suis prompt &amp; appareillé.
Et quand je auray passé a l’aultre rive en contemplant
la doulce veue rassasieray ma voulunté. Ainsi parlant
&amp; formant telles plainctes &amp; exclamations, pour le
cruel travail, la voix dedans la bouche se arresta, Et a
l’heure Quezinstra ainsi me dist :</p>

<p>Guenelic grandement je m’esmerveille des continuelz
murmures que vous faictes a l’occasion de la
mort de ceste dame, Ne avez vous craincte de offenser
Dieu qui telle loy a nature a donné ? Ignorez vous ce
qui est escript : c’est qu’il n’y a sapience, ne conseil, force,
ny aultre chose qui puisse valoyr contre le vouloir du
sublime &amp; puissant Dieu au vouloir duquel vous debvés
condescendre, en donnant evidente demonstrance de vostre discretion :
&amp; ne detestez &amp; blasmez la mort, puis que elle est liberatrice
de tous noz travaulx. Et a ce propos, le Psalmiste
l’appelle &amp; la requiert, que elle vienne diligemment : affin que
elle mette fin a ses gemissemens &amp; lachrimes. Et aussi
sainct Paul ad Philip. 1. L’estime la porte, par laquelle
nous sommes liberez de prison. Or considerez doncques
quelle chose est plus juste, plus saincte &amp; de plus grande
louenge digne : par son moyen nous parvenons a la fruition
de la vie bien heureuse : &amp; sommes ressoulz a l’altitude
des choses divines, lesquelles pour la profondité a
l’humain entendement sont incomprehensibles : comme manifestement
nous enseigne le glorieulx sainct Paul. 2. Cor. 12.
&amp; Act. 9. qui gousta de ceste melliflue doulceur quand il
feust trois jours ravy jusques au tiers ciel : Et quand il fut
retourné, il dist (1. Cor. 2.) que jamais l’œil d’homme mortel
ne pourroit veoir, ny les aureilles entendre, ny la conception
comprendre ce que Dieu a promis &amp; preparé a ses
amys. O combien doncques doibt estre aspirant le desir de
parvenir a ceste glorieuse felicité. Certes pour ceste cause
ne debvons plorer ne lamenter pour ceulx que nous
voyons mourir avec une ferme foy : laquelle donne espoir
qui engendre charité parfaicte : &amp; comme il est escript en
sainct Jehan. Joan. 4. Charité est Dieu : &amp; pourtant si elle
est en nous, Dieu aussy nous avons. O tresgrand don de
foy dont telle beatitude vient, que de l’exprimer ne est
en nostre faculté : toutesfoys pour ne estre negligent de
vous consoler, bien vous ay voulu rememorer les sainctes
escriptures : estimant par cela, a vostre douleur remedier :
car si vous estes prudent, vous mediterez &amp; penserez
souvent avec quelle foy &amp; vraye contrition, madame Helisenne
a l’esperit a Dieu, &amp; le corps au monde restitué. Et en
ceste consideration, je ne fais aulcune doubte que a vostre
mal ne trouvez quelque refrigeration medicamente vous
persuadant pour vray : que elle est colloquee en la glorieuse
societé. Et pour ceste occasion debvez imposer fin a
voz douloureuses complainctes. Et aussy vous supplie de
vous voulloir desister de ceste damnable &amp; faulse opinion,
de dire, que par le moyen des planetes, nous sommes
contrains : car cela est ung merveilleux erreur. Aulcuns hereticques
appellés Priscialinistes dyent que tout homme
nayst soubz la constellation des estoylles, &amp; est regy &amp;
gouverné par leurs influences, lesquelles ilz appellent <span lang="la" xml:lang="la">Fatum</span>
en latin : c’est a dire destinee en françoys. Dient en oultre
que selon l’ordonnance des influences d’icelles estoylles, l’homme
est contrainct a faire bien ou mal, desquelz hereticques l’erreur
est condamnee &amp; evidemment improuvee par plusieurs raisons
de sainct Augustin au premier chapitre du cinquiesme
de la cité de Dieu : Et est aussi condamnee ceste heresie
par Chrisostome, qui dict, qu’elle faict troys manieres de
blasphemes contre Dieu.</p>

<p>La premiere est, qu’il s’ensuivroit que Dieu est &amp; a esté
maulvais en creant les estoylles. Parquoy sur l’evangile de
sainct Mathieu est dict en ceste maniere, se aulcun par le
moyen des estoylles est faict homicide, ou adultere, grande
iniquité &amp; injustice debvroit estre pour ce atribuee
aux estoylles : mais encores plus a celluy qui les a creés.
Car puis que Dieu est congnoissant &amp; non poinct ignorant
des choses futures, &amp; qu’il congnoissoit que telle iniquité
debvoit proceder d’icelles, si ne les avoit voulu amender,
il ne seroit pas bon, si l’avoit voulu &amp; il n’avoit peu :
il seroit impotent, &amp; non point tout puyssant.</p>

<p>La seconde blaspheme est, que dieu seroit cruel de faire
souffrir peine pour les delictz que les humains pourroient
commettre par la creation &amp; contraincte d’icelles
estoylles : parquoy dict icelluy Crisostome, pourquoy
endureroys je peine pour la chose que je auroye commise,
non par volunté : mais par necessité.</p>

<p>Le tiers blaspheme est, que dieu ne seroit pas saige en
ses commandemens : car qui est celluy qui commande a aulcun &amp;
deffend de non perpetrer le mal qu’il ne peult par contraincte
eviter ny aussi d’accomplir le bien : auquel on ne peult parvenir.</p>

<p>Certes il n’est personne au monde qui feust reputé
saige en faisant telz commandemens : Et pourtant telle
opinion est grande offense envers dieu. Il est aussi dict au
huictiesme sermon sur sainct Jehan, que le seigneur &amp; facteur
des estoilles, n’est poinct soubz la destinee &amp; disposition
d’icelles. Nous avons quant a ce, une naturelle evidence :
Car quand au monde est produict ung roy ou seigneur,
si c’estoit œuvre du ciel s’ensuyroit que ceulx qui naistront
soubz ceste influxion seroient roys &amp; seigneurs, qui
n’est pas verité. On pourroit demander, si l’impression des
luminaires celestes est point cause de la diversité des
meurs &amp; conditions des hommes. A ce peult estre respondu que
la question a double sens, selon diverses interpretations : Si on
veult dire que icelles estoilles soient causes necessitantes les
voulentés, les fortunes, &amp; conditions des hommes, ce seroit heresie :
car c’est contre la foy, en tant que par ce, il s’ensuyvroit que
quelconques choses que l’on feist, on n’auroit ne acquerroit nul
merite ne gloire : mais si on veult dire que les meurs des hommes
sont dispositivement &amp; contingentement variez pour
la disposition des estoylles, ceste chose peult avoir verité,
&amp; ne repugne point a la foy n’a raison : car il est manifeste
que la disposition diverse du corps, faict moult a la variation
&amp; mutation des affections des meurs &amp; complexions,
comme dict L’acteur des six principes, Parquoy les coleriques
sont naturellement disposez &amp; promptz a yre : les sanguins,
sont begnins : les melancolicques, sont enuyeulz, &amp; les flumaticques,
paresseulx : mais cecy n’est point necessaire : car l’ame
a domination sur le corps, quand elle est aydee par grace :
comme nous voyons plusieurs colericques qui sont doulx &amp;
amyables, aussy plusieurs melancolicques sont begnins. Et
pource que la vertu des corps celestes œuvre, &amp; a aulcune
causalité en la mixtion &amp; qualité des complexions : de ce procede,
que sur les meurs &amp; conditions des hommes peust aulcun
petit dispositivement &amp; contingentement : combien que la
vertu de nature inferieure, faict plus a la qualité de la complexion,
que ne faict la vertu des estoilles. Parquoy sainct
Augustin au cinquiesme livre &amp; chapitre deuxiesme de
la cité en la solution d’aulcune question, Touchant deux freres :
lesquelz furent ensemble malades &amp; guariz, approuve &amp;
loue plus la response de ypocras medecin, que de l’astrologie
quand on demanda a ypocras la cause pourquoy avoient
estez ensemble malades &amp; guariz : il respondit, que ce
fut pour la similitude de leurs complexions : mais l’astrologien
dict que c’estoit pour l’identité &amp; convenances
des constellations, pour ces choses est la question precedente
absolue, C’est assavoir que les impressions des estoilles,
sont causes aulcunement dispositives de la variation
&amp; diversité des meurs : mais non pas necessaires ne suffisantes :
car on a liberal arbitre avecq l’ayde de Dieu,
pour resister, Et pour ce dict Ptolomeus en son almageste,
Le saige homme aura domination sur les estoilles :
Et pour ces causes, appert les dessus nommez Priscilianistes
errer grandement : car comme dict sainct Thomas en sa
premiere partie : question cent &amp; seize, au premier chapitre,
Que toutes operations naturelles &amp; humaines sont
reduictes a une cause premiere qui est la providence divine.
Et pour ce dict encores a ce propos sainct Augustin
au premier chapitre du cinquiesme de la cité, l’homme
disant de la divine volunté que c’est chose destinee, retienne
sa sentence &amp; corrige sa langue : comme s’il vouloit dire,
que tel entent mieulx, que il ne dict : car a parler proprement,
destinee n’est riens sinon en tant qu’elle est referee a la volunté
&amp; prescience divine. Icelluy sainct Augustin (selon la
glose du pseaulme cent &amp; ung) dict, que predestination divine :
par laquelle dieu nous a eternellement esleux, est
cause principale de tous noz merites, &amp; que nostre volunté
est seulement cause concomitative &amp; associative. Et
pour ce, est dict au neufviesme chapitre de l’epistre aux
Romains, Qu’il n’est pas en la faculté du voulant, ne du
croyant d’avoir telle predestination : mais est en dieu seulement,
que a mercy de ceulx qui luy viennent a plaisir, &amp; les aultres
laisse endurcir en leurs malices : Auquel pas de L’apostre,
dict la glose de sainct Augustin, Qu’on trouve assez
cause de l’obstination des hommes, Mais de la misericorde
n’est poinct rendue aulcune cause ne merite : car Dieu par sa
grace, donne sans desserte aux hommes premiation &amp; loyers :
Mais pourtant n’est poinct a dire que Dieu endurcisse les
obstinez en leurs baillant malice : Ains en les destituant &amp;
privant de sa grace : de laquelle ilz ne sont point dignes, en
tant que ilz ne veullent flechir leurs cueurs &amp; affection au commandement
divin. Et pour ce ne est point escript sans cause
en la quatriesme question de la vingt deuxiesme cause,
Qui par equité &amp; justice a nous tresocculte &amp; incongneue,
Dieu, a iceulx ne confere point sa grace. Parquoy a ceste
occasion cryoit L’apostre a l’onziesme chapitre de l’epistre
aux Romains. O altitude de la sapience &amp; science divine :
combien inscrutables &amp; incongneuz sont telz jugementz ? quand
de ta grace tu vestz les nudz qui te plaist d’estre vestuz : laquelle
chose il faict par certaine raison qui de luy seul est congneue.
Et pource que le parler de ceste matiere est chose
trop ardue, m’en veulx abstenir : Et de rechief vous supplie
que ne veuillés perseverer en telz erreurs : la fin desquelz
n’est aultre que travail de corps, &amp; mort de l’ame. Apres que
Quezinstra eut a son dire mys fin : combien que j’eusse une si
grande douleur au cueur, que par medicine, ne par confort
secourir on ne pouvoit : Toutesfoys accumulees toutes
les forces, en ceste maniere luy responditz.</p>

<div class="chapter"></div>

<h3 id="p3ch10" title="X. Le trespas de Guenelic">Le
trespas de Guenelic.<br>
Chapitre. X.</h3>

<div class="c"><img src="images/illu-062.png" alt=""></div>

<p>Trescher compaignon &amp; amy, voz melliflues &amp;
artificieuses parolles, pourroient facilement guarir
toutes douleurs (au moins si elles doibvent estre guaries)
mais la mienne qui est intolerable, ne peult estre temperee.
Helas trop m’est griefve &amp; insupportable la privation
d’une telle dame : parquoy ne puis trouver remede
a mes ultimes passions : car il n’est en mon pouoir de
me monstrer plus tolerant, que plusieurs de noz predecesseurs :
lesquelz pour la mort de leurs amis, n’ont pardonné
au lachrimer &amp; pleurer.</p>

<p>Manifeste exemple nous en rendent Phenix &amp; Chiron : lesquelz
depuis la mort de leur disciple, ne volurent survivre.
Thimoleon vingt ans son frere mort pleura.</p>

<p>Agar pour la mort de son filz perpetuellement larmoya.
Sainct Augustin en grand affluence de larmes &amp; gemissemens
de la mort de sa mere se lamenta.</p>

<p>Si doncques tant d’hommes fameulz &amp; renommez ont
larmoyé : &amp; aulcuns, par anxieté, la vie laissee, je ne pourroys
eviter que pareillement je ne succumbe. Mais quand
a la reprehension que m’avés faicte touchant l’influxion
du ciel, en cela ne veulx user de pertinacité : Mais a tous
bons jugemens, me veulx condescendre. Et pource que
je sens mon triste corps de vivre las, comme s’il estoit
de ses ans naturelz fournis, je desire que ma dolente ame
se puisse reunir avec ma treschere dame Helisenne : laquelle
me semble avec voix piteuse m’invocquer, me
disant, que si ma vie est longue, travail &amp; ennuy ne me
desaccompaigneront. Et pour ce, me sera trop plus utile le
mourir que le continuel languir. Apres que j’eux pronuncé telles
paroles, je feuz assez longue espace tenant silence : puis
apres quand je commençay a parler, en dressant ma veue aux
cieulx sortit de mes yeulx grande abondance &amp; superfluité
de larmes. Et avecq humilité de cueur dictz ainsi.</p>

<p>O Eternel plasmateur qui avez congnoissance devant
l’heure de ma nativité, quel je seroys, quel je
suys : &amp; quel je doibtz estre : je te obsecre &amp; prie, que ne
me vueille punir selon mes iniques pechez : qui sont en
si grand nombre que en ma possibilité n’est de les pouvoir
distinctement declarer, mais je espere fort de ta misericorde :
car de toy tout bien procede : en toy toute felicité
consiste : &amp; de toy toute gratitude &amp; grace provient.
Veuille donc user de ta grande clemence envers
moy, ta paoure creature, en couvrant mes multipliees
faultes : ce que j’estime que tu ne me denieras. Car de toy
mon createur, dict Esaÿe au 53. chapitre. Que veritablement
tu as porté noz langueurs, douleurs &amp; infirmités.
O scaturie d’infinie bonté : puis que toy mesmes, paye ce
que de quoy nous sommes debiteurs.</p>

<p>O doulx redempteur : toy impeccable, tu porte noz pechez.</p>

<p>O mon doulx salvateur : combien que justement tu me
peusse accuser, j’ay esperance que tu me excuseras : car tu
ne desires pas la mort du pecheur. Et pour ce estant accompaigné
d’une infallible esperance, je suis prest &amp; appareillé
te rendre mon esperit : lequel a ta providence
humblement je recommande.</p>


<p class="c gap">Fin des Angoysses douloureuses<br>
qui procedent<br>
D’amours.</p>

<div class="chapter"></div>

<h3 id="p3ch11" title="XI. Ample narrationfaicte par Quezinstra"><span class="large">Ample
narration</span><br>
FAICTE PAR QUEZINSTRA,<br>
en regretant la mort de son compaignon
Guenelic, Et de sa Dame Helisenne
apres leurs deplorables fins, ce qui se declarera
avec decoration du stille poetique.</h3>

<div class="c"><img src="images/illu-063.png" alt=""></div>

<p>Incontinent qu’il eut ces dernieres parolles
dictes, je veiz sa belle face que pour
l’aspre douleur de diverses couleurs se
revestoit : &amp; son mal avec si grande vehemence
augmenta, que tout subit la separation
du corps &amp; de l’ame se feist : ce que
voyant, je fuz si angustié &amp; adoloré, que ne pouoye aulcunes
parolles proferer : Et si n’estoit en ma puissance de
mes debiles membres soubstenir. Parquoy estant assiz aupres
d’eulx, avec une incredible compassion les contemploye :
mais en regardant la face de Helisenne, grand admiration
me survint : pource que longue espace avoit, que je
l’estimoye morte : &amp; je viz qu’elle jecta encores quelque
souspir, qui fut le dernier souspir mortel. Et depuis
ne tarda gueres qu’il ne me survint occasion encores
de plus fort m’esmerveiller : pource que j’apperceuz
en l’air spacieulz &amp; clair, ung homme voulant avec aelles
dorees : &amp; tenoit en sa main une verge merveilleusement
belle, &amp; avecq cest accoustrement oultrepassoyt,
&amp; voloyt par l’air plus tost, que le violent Boreas. Et
tout incontinent descendit en terre : &amp; je voyant qu’il
estoyt proche de moy, commençay a le regarder : mais
en le voyant (a cause qu’il resplendissoit d’une preclaire
&amp; resplendissante lumiere) a peine ma veue le pouoit
souffrir : qui me feist comprendre, que telle vision n’estoyt
chose humaine : mais haultaine, supernaturelle &amp;
divine. Et pour ce fut mon esperit transporté. Et tellement
fus ravy de veoyr chose sy nouvelle &amp; non accoustumee,
que je demeuray quelque temps sans me mouvoyr, ne
pouant distinguer mes yeulx arriere de ceste splendeur.</p>

<p>Estant occupé en ceste contemplation, ne peuz aultre
chose faire, synon que tout crainctif, &amp; plein de
tremeur, me prosterner en terre, voulant adorer ce corps
celeste. Et lors avecq une voix melliflue &amp; doulce, commença
ainsi parler a moy.</p>

<p>Noble chevalier, pource ce que je cognoys que ta
pensee est occupee de diverses ymaginations, a
l’occasion de ma venue, je t’en veulx certiorer : car ta valeur
bien le merite. Et pourtant je te declaire que je suis
Mercure, Dieu d’eloquence, conducteur des ames,
&amp; messagier des Dieux : &amp; la cause pourquoy je
me suis transmigré en ce lieu, si est, pour conduire
les ames de ces amans au Royaulme de Mynos : auquel
lieu sera determiné de leurs demeures perpetuelles.
Incontinent que j’euz entendu ces benignes parolles
estant aulcunement asseuré, prins la hardiesse de tresinstamment
le supplier, que denyé ne me fut ce que a aultres
avoyt desja esté concedé : qui estoyt le descendre au Royaulme
de Proserpine. A ces motz me respondit. O chevalier
quelle cupidité te stimule &amp; presse de vouloir
descendre en ces lieux obscurs &amp; tenebreux ? Auquel tu
ne verras sinon que toutes choses tristes &amp; odieuses, qui te
causeront douleureuses anxietez : toutesfoys puis que ton
affection est si grande, Je ne te veulx frustrer de ton desir.
Et pource que ne seroyt chose licite de laisser ainsi
ces corps, je veulx a ce pourvoyr convenablement. Et
lors il prind une boette pleine de l’ambrosie &amp; du nectar
qui est l’ongnement des Dieux, &amp; commença a oindre
les deux nobles corps, affin de les preserver de corruption :
mais comme a cela l’occupoyt, il apperceut aupres
du corps D’helisenne ung petit pacquet couvert de soye
blanche, lequel en grand promptitude il leva. Puis regarda
dedans, &amp; vit que c’estoyt ung livre. Et a l’heure aulcunement
approché de luy, je congneuz par l’intitulation, que
en ce estoyent redigez toutes noz entreprinses &amp; voyages.
Parquoy je peuz facilement comprendre, que la paoure
defuncte l’avoyt escript, apres le recit que Guenelic
luy en pourroyt avoyr faict. Et pour ce le declairay a
Mercure, lequel avec une grande hylarité me dist, qu’il
en feroyt present a ma dame Pallas : laquelle singulierement
aux lectures se delectoyt. Puis apres qu’il eust
ce dict, ne tarda gueres, que par puissance divine, ne
feist venir une nuee auraine sur le corps des deux
amans. Et ce feist il, affin qu’ilz ne feussent apperceuz jusques
a mon retour que les pourroye faire ensepulturer.</p>

<p>Cela faict, Mercure commença a invocquer le nom
de la deesse Hecathes a triple forme : Laquelle est
Dame des enchantemens : si luy requist, que en faveur de
luy elle me voulyt tant ayder, que par son moyen me
fut permis d’estre transporté par l’air jusques aux fleuves
Stix. Incontinent ces parolles dictes, sa requeste fut exaulcee :
car aussi promptement que Mercure commença a voler
avec ses tailaires &amp; son caducee, ne scez par quel moyen
je fuz aussi eslevé, qui du principe me donna quelque
frayeur : mais assez subitement parvinsmes a ung fleuve :
lequel arrousoyt une eaue obscure : profonde, noyre,
&amp; diaphanee, tant que le regarder rendoyt grande terreur :
la estoyt Charon vieillart tresvilain, laict &amp; odieux a regarder :
lequel avecq sa vieille Barque passoyt les ames
de leurs corps despouillees : Et en y avoit aussi grand
multitude comme il tumbe de feuilles au moys d’automne :
&amp; ainsi que au passer me disposoye, ce cruel Charon
me refusa : Et avec sa voix pleine d’horreur, me dist que retournasses,
&amp; qu’il n’estoit deliberé de me passer. Et a l’heure
me feust propice Mercure qui tant le pressa &amp; stimula,
que a son vouloir se condescendit : puys quand nous feusmes
a l’aultre ryve, j’ouyz horrible critz, &amp; vociferations lamentables :
&amp; lors Mercure me dist, ces critz espouentables
que tu as ouys, sont des ames mal purgees qui encores
retiennent de leurs habitudes corporelles la memoire.
Et pour non avoir en l’aultre vie receu de ses operations
le divin salaire, se lamentent &amp; douleront jusques a l’ultime
purgation : ou lavees au fleuve Lethés, de tout se
oubliront.</p>

<p>Ainsi devisant &amp; cheminant, je veis ung grand chien
qui troys testes pourtoit treshorribles, &amp; si aboyoit
cruellement : Et a icelluy Mercure donna quelque vyande :
laquelle avecq ses troys gueulles transgloutit. Et ainsi
comme il la devoroit &amp; mengoyt sans estre offensez passasmes :
puis parvinsmes au fleuve de Coccitus qui des
palus de Stix se derive, &amp; est significatif de pleur &amp; gemissemens.
Apres veismes Flegeton qui est le propre ardeur
de yre &amp; cupidité : &amp; de luy prend son origine Lethés.
Et quand feusmes passez oultre, Je veis le lieu ou reside
Minos : lequel seant en son throsne sublime, estoyt
de Rhadamantus accompagné : Et la est chascun examiné
avecq quelles coustumes il a sa vie regie &amp; gouvernee :
&amp; selon leurs merites ou demerites leur est deputé lieu
pour perpetuelles demeures. Ces choses veues Mercure
me monstra les cruelles filles D’acheron qui se nomment
Thesiphone, Alecto &amp; Megera : lesquelles pignoyent
leurs cheveulx serpentins, dont distilloyt du venin en
grande abondance : Aussi y estoit Cloto &amp; Atropos &amp; sa
seur Lachesis, qui sans cesser tousjours fille : mais je veis
Thesiphone qui se leva &amp; print une torche ensanglantee,
&amp; estoit toute entortillee de Serpens &amp; sa robe souillee
&amp; taincte de sang abominable, portant en son regard
pleurs &amp; espouentemens : &amp; sy estoyt toute noyrcie
de courroux &amp; yre furieuse : estant ainsi, je veis qu’elle arracha
de sa teste ung grand &amp; horrible Serpent : puis sortit
d’enfer ceste hydeuse. Et lors fut ma pensee occupee de
diverses ymaginations. Et pour ce demanday a Mercure,
que telle chose signifioyt, lequel me respondit, que ceste
furye se partoit a la requeste de la deesse Venus,
pour aller faire enrager la dame maldisante : laquelle
avoyt tant persecuté les deux amans. Et lors je m’enquis
si ces furies estoient ainsi subjectes de mettre en execution
les vouloirs de ma dame venus, a quoy il me feist
response, certes elles sont tousjours appareillees a mal
faire : car sont celles qui continuellement exagitent l’humaine
generation : autresfoys ceste Thesiphone a la requeste
de la deesse Juno, donna la rage a Athamas, &amp; a
sa femme pareillement. Apres ces parolles, il me monstra
ceux qui de coustumes maulvaises ont vescu : lesquelz
tousjours seront commeuz &amp; agitez a l’horrible
jugement de Herebus, &amp; traictez soubz l’obscure region
Cahos ou est infiny nombre de cruelz &amp; maulvais. La
est Tantalus entre l’eaue belle &amp; claire, &amp; grande abondance
de savoureulz fruictz, &amp; si a continuellement fain
&amp; soif insatiable. Aussi y est Titius souffrant grandz
tourmens, car journellement les Vaultours luy mengent
le foye, &amp; chascun jour son foye renaist. Aussi endure
tresgriefve peine yxyon, car il est couché le ventre
dessus une roue de fer tranchant &amp; ardent, qui ne
cesse de torner. Et Sisiphus a une peine incredible pour
appuyer une grande roche. Les quarante neuf filles de
Danaus ilz sont : qui incessamment travaillent de puyser
eaue courante avec cribles &amp; vaisseaulx percez, parquoy
leur peine est vaine. En considerant ces cruelz tourmens,
j’avoye une pitoyable compassion d’ouyr les lamentables
gemissemens des ames qui estoient en ces caligineuses
prisons. Et pourtant demanday a Mercure pourquoy
tant extremes peines ces ames soubstenoient, lequel
promptement me respondit, aulcunes sont d’yceulx
qui estant en vie sont demeurez inveterez &amp; endurcys
en leurs pechez, sans jamais eulx vouloir repentir :
parquoy sont sans misericorde de leurs offenses.
Et de l’interieure conscience stimulez sont, comme tu
oys, affligez &amp; persecutez. Les aultres, sont les ames
des gens ausquelz l’avarice a esté dieu en terre. Et tant
plus estoient riches &amp; opulentz, &amp; tant moins a eulx &amp;
aux aultres usoient de ceste belle vertu de liberalité.
Et les aultres sont de ceulx qui d’oultrageuse tyrannye
ont leurs estatz &amp; seigneuries regies &amp; gouvernees,
&amp; qui estoient plus estimez de leurs subjectz par
timeur que par amour. Ce pendant que Mercure me
narroit telles parolles, furent diligemment examinees
les ames de Guenelic &amp; de Helisenne. Et quand Minos
eut le tout distinctement entendu, il feist deux
jugemens, &amp; determina que sans dilation feussent
conduictz aux champs Helisiens, ou en doulceur &amp;
felicité les ames se reposent. Et lors Mercure nous mena
au Lac que on nomme Lethés : &amp; feist boire aux deux
bienheurees ames de l’eaue d’oblivion. Et cela faict,
allasmes par une voye estroicte, tresdifficile &amp; facheuse
a monter : mais peu a peu l’air s’esclarcissoit, qui
me donnoit occasion de me letifier. Et finablement
survint une clere &amp; yrradiante lumiere : puys
tost apres nous trouvasmes a la porte, laquelle estoit
belle &amp; tresapparente. En grande silence estoient les gardes
ainsi que mabrines statues. Et comme ilz eurent apperceu
Mercure, en grand promptitude la porte ouvrirent.
Puys entrasmes en ce champ, lequel est tant plaisant &amp; delectable :
car le lieu est tousjours verdoyant &amp; remply de
plantes aromaticques &amp; odoriferentes viollettes diaprees
de plusieurs couleurs : fontaines y sont claires
&amp; cristallines : la peult on ouyr diversitez d’oyseaulx : lesquelz
chantent en grand armonye &amp; meduleuse resonnance,
&amp; les escoutent grand multitude de gens tant hommes que
femmes : lesquelz solacieusement se reposent sur la belle
herbe verdoyante : Esmerveillé de telle vision, pour en
sçavoir la verité, je m’enquys a Mercure que c’estoit de
ces gens qui en si grand turbe estoient : Et lors en telle maniere
me respondit : Ces umbres &amp; ames que tu voys :
ausquelles leurs corps ne sont encores restituez : en attendant
de les avoir, sejournent en ce lieu remply de doulce
suavité. Et a ces motz ainsi je luy dictz. O mon dieu je
ne puys concepvoir &amp; ne puys croire que ces ames desirent
leurs corps : car quand bien j’ay consideré, me semble que
la delectation de ce lieu leur doibt estre suffisante pour
ne vouloir aspirer ne pretendre a aultre beatitude que ceste
icy. Tout subit que j’eux dit tellez paroles, Mercure me
dist, Quezinstra tu doibz croire que par puissance divine
ces ames de leurs corps se revestiront. Et pource que
du ciel elles sont extraictes elles seront associees aux
astralles substances, &amp; du divin consistoire eternellement
seront citadines, ou de continuelle contemplation
en vision divine en s’esjouyssans viveront. Incontinent
que Mercure eut imposé fin a son dire, s’approcherent
de luy plusieurs splendides &amp; cleres ames : lesquelles
toutes demonstroient signe de joye : car elles voletoient
a l’entour des ames de Guenelic &amp; Helisenne. Et
en les saluans benignement leur feirent honnorable reception :
disant toutes en general, que plus accomply
plaisir ne pouoient avoir, que d’estre associees de si noble
compaignie. Et ce disoient elles, pource que en si grande
releucense ces deux ames resplendissoient, qu’elles excedoient
toutes les aultres ames en illustrissime clarté.</p>

<p>Apres ces choses ainsi faictes, ayant Mercure faict
office, de la se voulut sequestrer : Quoy voyant,
non sans pleurer &amp; lachrimer prins congé des deux bienheurees
ames, Et lors j’entendis Guenelic qui tresinstamment
me supplya, vouloir tout ce que veu avoye, en
perpetuelle memoire retenir : affin qu’il fust en ma faculté
de le pouoir au monde manifester : ce que je luy promis
de faire. Et a l’heure sans plus delayer Mercure me
voulut conduyre au lieu auquel m’avoit pris : auquel en
petit d’espace parvinsmes, Et lors Mercure feist separer
la nuee auraine, puis trouvasmes l’invention de donner
honorable sepulture aux deux nobles corps. Et affin
qu’il feust des deux vrays amantz perpetuelle memoire,
sur leurs tumbes fut redigé par escript l’acerbe &amp; cruel
traictement qu’ilz avoient au service d’amours trouvé.
Et comment a la fin, passion esgalle a mort immaturee
les avoit conduictz. Apres toutes ces choses faictes,
je ne me peuz contenir de recommancer mes pleurs &amp;
gemissemens, en detestant ceste triste &amp; ennuyeuse adventure.
Et croys que j’eusse donné triste fin a ma vie,
dont la trop longue duree m’estoit desja desplaisante,
n’eust esté Mercure qui par sa doulce eloquence de ce
propos mortifere me destourna. Et lors aulcunement
consolé, commençay a considerer la mutabilité de fortune,
disant en moy mesmez, que de castigation est digne
celluy qui es choses transitoires, sa pensee forme &amp;
arreste : Car tous ses mortelz plaisirs si de vertuz ne
sont gouvernez, ne sont seullement inutiles, mais tresdommageables
a l’ame. Parquoy me sembla que tres
felices sont ceulx lesquelz ce pendant qu’ilz ont en terre
la puissance &amp; gouvernement de leur liberal arbitre
de mettre tout leur esperance en la chose ferme &amp;
stable : &amp; tellement instituer leurs vies, que l’apprehension
de la mort ne donne craincte : &amp; pource que qui de
peché se garde, de ceste timeur s’eslongne, je vins a considerer
que la vie solitaire est plus apte a la fruition de
la vie bienheuree, que la continuelle conversation avec
le monde, je deliberay a icelle me reduyre. Et pour l’affection
que j’en avoye, je trouvay moyen de faire donner
principe a l’edifice d’ung petit temple qui fut construit
au lyeu mesmes auquel les corps de Guenelic &amp;
Helisenne estoient ensepulturez. Et aussi feiz commencer
ung petit habitacle a l’intention de faire en ce lieu
ma perpetuelle residence. Mais pour n’estre prolixe, en
ce propos y imposeray fin : car je vous veulx narrer ce
qu’il advint du petit livre que Mercure avoit trouvé, lequel
depuys m’en a faict le recit.</p>

<div class="chapter"></div>

<h3 id="p3ch12" title="XII. Conclusion pour perpetuer la presente histoire">Conclusion
pour perpetuer la presente
histoire.<br>
Chapitre. XII.</h3>

<div class="c"><img src="images/illu-064.png" alt=""></div>

<p>Apres que Mercure se fut separé de moy, il print
son vol vers le ciel, &amp; ne tarda guerres qu’il ne
parvint au consistoire celeste, ou il fut de tous les Dieux
&amp; Deesses gratieusement receu. Et trouva qu’ilz estoient
congregez a ung bancquet solennel qui se faisoit en la
maison de Vulcan, la assistoit le Troyen Ganimedes
qui servoit Juppiter en luy donnant a boire de son nectar.
Et puis apres servoit gratieusement les troys sublimes
deessez, Juno, Pallas &amp; Venus, lesquelles ensemble
de plusieurs joyeulx &amp; divers propos se devisoient. Merveilleusement
sumptueulx fut le service : lequel achevé,
donnerent principe a plusieurs solatieulx esbatemens :
mais le dieu Mars voyant Venus assise, aupres d’elle se
alla poser, dont Vulcan eut bien mal a la teste : mais pour
n’y pouoir contrevenir, patience luy estoit bonne. Et
pour passer sa fantasie, tout pensif se pourmenoit : dont
les aultres dieux se rirent, en regardant sa difformité,
car ledict Vulcan estoit boyteulx, pource que aultresfoys
avoyt esté precipité &amp; jecté du ciel en terre.
Tost apres survint Apollo, lequel commença toucher
une harpe d’or, aornee de plusieurs pierreries. Et avec
luy estoient les neuf muses, lesquelles chanterent
fort melodieusement. Ce que voyant Mercure, se
delecta quelque espace, escoutant leurs armonyes, puys
apres en s’approchant de la deesse Pallas, luy dist ainsi.</p>

<p>O Deesse procree du cerveau de L’altitonant Jupiter,
pource que certain suys que vous vous delectez
souverainement aux lectures, je vous veulx faire
present d’ung petit livre, lequel j’ay trouvé la bas en ceste
region terrestre. Et a l’occasion que j’ay congneu que bien estoit
digne d’estre distinctement entendu, je l’ay conservé, esperant
que en voz pudicques mains lieu d’acceptation recouvrera :
&amp; en ce disant, il le tira de sa manche pour luy consigner.
Et lors la deesse en le remercyant, benignement le receut.
Puys incontinent a lecture donna principe : mais
ainsi comme a tel exercice se occupoit, d’elle se approcha
Venus, laquelle estant fort curieuse de voir choses nouvelles,
voulut estre a la lecture participante, Et quand elle
eut entendu &amp; apperceu qu’il faisoit mention D’amours,
En se tournant vers Mercure ainsi luy dist.</p>

<p>O Mercure je voys apertement que bien peu me favorisez,
puis que pour gratifier a Pallas, vous m’avez frustree
de ce livre qui de soy mesmes doibt estre dedié a
ma divinité, veu que congnoissez qu’il traicte de choses
amoureuses &amp; venerienes. Et pourtant si Pallas ne me
le delivre, bien la puis improperer, luy disant qu’elle
usurpe ce qui ne luy appartient.</p>

<p>Ces parolles prononcees, la vierge Pallas profera telz
motz, venus grandement je m’esmerveille de voz propos
qui sont tant superbes, Et semble que vostre audacieulx
parler aura puissance de me tollir ce que par evidente
demonstrance appert estre mien : car si bien le regardez,
vous trouverez qu’il traicte des choses belliqueuses :
lesquelles soubz moy se doibvent conduyre. Et
pour ce deportez vous de plus me increper : car je vous
certifie que voz parolles ne me rendront flexible a vostre
vouloir : mais au contraire, seront vaines &amp; inutiles.</p>

<p>Quand Venus vit que Pallas eut achevé son dire, il
luy sembla qu’il n’estoit temps de silence garder. Et pour
ce, assez promptement telles parolles luy dist. Pallas apres
que le tout sera bien consideré, il est assez manifeste, que
toutes voz allegations seront de nulle valeur. Car pourtant
si vous avez quelque domination sur les entreprises
des guerres, si n’estes vous a preferer a mon amy
Mars : soubz la puissance duquel, les entreprises bellicqueuses
se conduisent. Et pour ce, quand adviendroyt
que j’en seroys frustree si ne le debvez vous retenir : car
si par jugement il en est discretement determiné, vous
le presenterez a celluy auquel par droicte raison trop
mieulx que a vous doybt appartenir.</p>

<p>Grandes altercations entre Pallas &amp; Venus passerent,
Et assez plus grandes, que l’on ne pourroit exprimer :
mais apres que Juppiter eust intelligence de leur
contention, il ne voulut permettre le persister en tel
debat : mais comme celluy qui est juge droycturier &amp;
souverain, voulut estre amyable compositeur d’entre
elles. A quoy d’ung vouloyr unanime, les Deesses donnerent
consentement &amp; consinerent la chose contentieuse
entre ses mains : mais ce pendant qu’il s’estudioyt
pour en congnoystre &amp; discuter, Mercure luy dist, que
pour quelque affaire qu’il avoyt, estoyt chose tresurgente
que promptement au monde s’en retournast. Et lors
luy commença a narrer l’occasion : qui a ce faire le stimuloyt.
Et a l’heure luy dist Juppiter, qu’il vouloyt qu’il
print la copie de ce livre. Et que diligemment le feist
imprimer, affin de manifester au monde les peines, travaulx,
&amp; angoysses douloureuses, qui procedent a l’occasion
d’amours. A ces parolles se rendit obeyssant Mercure,
Et fut content de ceste charge accepter : mais premier
que au partir donnast principe, demanda en quel
lieu il voulloyt que l’impression se feist. A quoy Juppiter
feist response : que pour ce faire n’y avoyt lieu plus
convenable que la tresinclyte &amp; populeuse cité de Paris.
Et lors dist Pallas. O que ceste noble cité est de moy
aymee, comme celle ou assiduellement je suys servie : car
la se retrouve infinie multitude de gens merveilleusement
studieux. Et pour ce peult on bien ceste noble
cité nommer une vraye scaturie &amp; source de sapience
&amp; science. Et pourtant, Mercure, puis que vostre
chemin en ce lieu se dresse, je vous supplye de vous
enquerir aux nobles Orateurs, poetes &amp; hystoriographes,
s’il n’y a rien de nouvellement composé.</p>

<p>Quand Pallas eust ces dernieres parolles dictes, Venus
dict ce qui s’ensuyt, certes Pallas, ceste cité que
vous avez tant louee &amp; extollee, auquel continuellement
je suis veneree &amp; adoree. Et semblablement
mon filz Cupido, lequel soubz son empire rege &amp;
gouverne la plus grand partie des habitans. Et pour
ce Mercure, je vous prie que ne vueillez oublier de
faire mes recommandations a ceulx que vous congnoistrez
estres noz plus feaulx serviteurs : si direz a
ceulz qui aulcunesfoys par longue servitude se fastidient
&amp; ennuyent : &amp; se veulent d’amour sequestrer,
qu’ilz ne doibvent derelinquer leurs poursuytes : car
finablement amour donne victoire a ses fideles servans.
Quand Mercure eut bien escouté la proposition
de Venus, il luy dist, je vous asseure Venus, que
ne suys deliberé de faire voz amoureulx messages :
car de ce que dictes, que remunerez si bien voz servans
qui en vostre servitude si bien perseverent, il
me semble que vous estes digne de grande reprehension :
car comme l’evidence le demonstre, mal avez
guerdonné Guenelic &amp; Helisenne : lesquelz pour
continuer en vostre service pour premiation n’ont
acquis aultre chose que la mort. En disant ces parolles
Mercure se departit, &amp; laissa les deesses encores en
leurs dissensions, attendentes la sentence diffinitive
de leur juge, &amp; ne scez ce qu’il en advint depuys : mais
quand Mercure eut assez volé parmy la region azuree,
il parvint au lieu auquel il m’avoit laissé, Et trouva
que j’estoye grandement occupé a faire achever les
edifices encommencez : toutesfoys incontinent qu’il
fut survenu, &amp; qu’il m’eut recité toutes les choses predictes,
je feuz content pour deux raisons de prendre
la charge de faire imprimer le livre : l’une pour satisfaire
au vouloir de Guenelic qui tant instamment
m’en avoit requis, Et pour ce congnoissant que c’est
chose perilleuse d’encourir l’indignation des ames, je
ne luy vouluz faillir de promesse : car le divin Platon
nous admonneste ne vouloir offenser le peuple : affin
que les ames de leurs parens ne preingnent indignation
contre nous. Nous lisons que les ames des Marians
troublerent &amp; travaillerent Scila. Et si a trajedie
l’on adjouste foy, les umbres &amp; esperitz commeurent
le furieux Horeste. Polidore occis, de la domesticque
charité admonesta le cruel &amp; avaritieux
rivage estre a fouir. Achilles par instante priere requist,
que la vierge Polixene sur son sepulcre par vengence
fut immolee.</p>

<p>Et pourtant en consideration de ces exemples ay
esté desireulx de manifester ceste œuvre. Et l’aultre
cause qui ad ce faire m’a stimulé, si est, affin que
tous lecteurs qui s’occuperont a lire ces angoisses
douloureuses, par l’exemple d’icelles se puissent conserver
&amp; garder : que la sensualité ne domine la raison,
pour timeur de succumber en ceste lascivité : dont ne se
peult ensuyre que peines &amp; travaulx intolerables : pour
desquelles vous preserver, je obsecre l’eternelle divinité
qu’elle vous concede a tous la prudence de Caton, la
subtilité de Lelius, la Socraticque raison, l’erudition
aguë D’aristote avec les institutions du grand Solon :
affin que par ce moyen, ayez vouloir de delaisser les
choses transitoires, pour les choses perpetuelles acquerir.</p>


<p class="c gap">Fin de la narration faicte par Quezinstra pour<br>
la mort de son compaignon Guenelic,<br>
&amp; de sa dame Helisenne.</p>

<div class="chapter"></div>

<h2 class="nobreak">TABLE</h2>


<table>
<tr><td colspan="2" class="c large"><div>La premiere partie</div></td></tr>
<tr><td class="r"><div><a href="#p1ch1">I</a>.</div></td>
<td class="drap">Commencement des angoisses amoureuses de dame Helisenne, endurees pour son amy Guenelic</td></tr>
<tr><td class="r"><div><a href="#p1ch2">II</a>.</div></td>
<td class="drap">L’origine du divertissement de Helisenne, pour aymer a reproche</td></tr>
<tr><td class="r"><div><a href="#p1ch3">III</a>.</div></td>
<td class="drap">Helisenne surprinse d’amours est apperceue de son mary</td></tr>
<tr><td class="r"><div><a href="#p1ch4">IIII</a>.</div></td>
<td class="drap">Helisenne change de logis non pas de cueur</td></tr>
<tr><td class="r"><div><a href="#p1ch5">V</a>.</div></td>
<td class="drap">Helisenne se passionne pour son amy</td></tr>
<tr><td class="r"><div><a href="#p1ch6">VI</a>.</div></td>
<td class="drap">La jalousie du mary avec la description d’une femme laide</td></tr>
<tr><td class="r"><div><a href="#p1ch7">VII</a>.</div></td>
<td class="drap">Les approches des deux amans pour parler ensemble</td></tr>
<tr><td class="r"><div><a href="#p1ch8">VIII</a>.</div></td>
<td class="drap">Les amans pour n’estre apperceulx usent de letres</td></tr>
<tr><td class="r"><div><a href="#p1ch9">IX</a>.</div></td>
<td class="drap">La lecture des letres de l’amoureux</td></tr>
<tr><td class="r"><div><a href="#p1ch10">X</a>.</div></td>
<td class="drap">Lettres que la dame escript a son amy</td></tr>
<tr><td class="r"><div><a href="#p1ch11">XI</a>.</div></td>
<td class="drap">Le courroux du mary jaloux, &amp; l’excuse de sa femme</td></tr>
<tr><td class="r"><div><a href="#p1ch12">XII</a>.</div></td>
<td class="drap">L’impatience d’amours par despit cherche la mort</td></tr>
<tr><td class="r"><div><a href="#p1ch13">XIII</a>.</div></td>
<td class="drap">Le conseil du serviteur fidele</td></tr>
<tr><td class="r"><div><a href="#p1ch14">XIIII</a>.</div></td>
<td class="drap">Par sainctz admonestemens femme d’amour picquee ne veult desister</td></tr>
<tr><td class="r"><div><a href="#p1ch15">XV</a>.</div></td>
<td class="drap">Cueur de femme obstiné en amours est impossible de reduyre</td></tr>
<tr><td class="r"><div><a href="#p1ch16">XVI</a>.</div></td>
<td class="drap">Moyen de femme pour veoir son amy</td></tr>
<tr><td class="r"><div><a href="#p1ch17">XVII</a>.</div></td>
<td class="drap">Devises des amans pour faire les approches</td></tr>
<tr><td class="r"><div><a href="#p1ch18">XVIII</a>.</div></td>
<td class="drap">Continuation des colloques amoureux</td></tr>
<tr><td class="r"><div><a href="#p1ch19">XIX</a>.</div></td>
<td class="drap">Complainctes d’amoureux</td></tr>
<tr><td class="r"><div><a href="#p1ch20">XX</a>.</div></td>
<td class="drap">Reproches de l’amy a sa dame pour trop languir</td></tr>
<tr><td class="r"><div><a href="#p1ch21">XXI</a>.</div></td>
<td class="drap">Increpation du faulx rapport</td></tr>
<tr><td class="r"><div><a href="#p1ch22">XXII</a>.</div></td>
<td class="drap">Exclamation piteuse de Helisenne contre son amy</td></tr>
<tr><td class="r"><div><a href="#p1ch23">XXIII</a>.</div></td>
<td class="drap">Depart de Helisenne du lieu ou elle aymoit</td></tr>
<tr><td class="r"><div><a href="#p1ch24">XXIIII</a>.</div></td>
<td class="drap">Regretz de Helisenne pour estre transportee en lieu a soy non aggreable</td></tr>
<tr><td class="r"><div><a href="#p1ch25">XXV</a>.</div></td>
<td class="drap">Helisenne fut enclose en une tour &amp; eut en sa compaignie seullement deux damoyselles</td></tr>
<tr><td class="r"><div><a href="#p1ch26">XXVI</a>.</div></td>
<td class="drap">Les advertissemens de l’ancienne damoyselle reconfortant Helisenne</td></tr>
<tr><td class="r"><div><a href="#p1ch27">XXVII</a>.</div></td>
<td class="drap">La deliberation de Helisenne apres avoir entendu les remonstrances de l’ancienne damoyselle</td></tr>
<tr><td class="r"><div><a href="#p1ch28">XXVIII</a>.</div></td>
<td class="drap">Conclusion du livre</td></tr>
<tr><td colspan="2" class="c large"><div>La deuxieme partie</div></td></tr>
<tr><td class="r"><div><a href="#p2ch1">I</a>.</div></td>
<td class="drap">Ou sont relatees les angoisses dudict Guenelic</td></tr>
<tr><td class="r"><div><a href="#p2ch2">II</a>.</div></td>
<td class="drap">Deux amys qui descouvrent les secretz de leurs amours l’ung a l’autre</td></tr>
<tr><td class="r"><div><a href="#p2ch3">III</a>.</div></td>
<td class="drap">Rencontre de brigans sur le chemin, &amp; de leur deffaicte</td></tr>
<tr><td class="r"><div><a href="#p2ch4">IIII</a>.</div></td>
<td class="drap">Les adventures des deux compaignons en leur peregrination</td></tr>
<tr><td class="r"><div><a href="#p2ch5">V</a>.</div></td>
<td class="drap">Querimonies d’amours, entre deux compaignons</td></tr>
<tr><td class="r"><div><a href="#p2ch6">VI</a>.</div></td>
<td class="drap">Preparation a ung tournay de princes</td></tr>
<tr><td class="r"><div><a href="#p2ch7">VII</a>.</div></td>
<td class="drap">Exercice de chevalerie</td></tr>
<tr><td class="r"><div><a href="#p2ch8">VIII</a>.</div></td>
<td class="drap">Les deux compaignons sont faictz chevaliers</td></tr>
<tr><td class="r"><div><a href="#p2ch9">IX</a>.</div></td>
<td class="drap">Faictz d’armes de jeune chevalier</td></tr>
<tr><td class="r"><div><a href="#p2ch10">X</a>.</div></td>
<td class="drap">Fin du tournoy, &amp; victoire pour le jeune chevalier</td></tr>
<tr><td class="r"><div><a href="#p2ch11">XI</a>.</div></td>
<td class="drap">Feste nuptiale &amp; fruition d’amours</td></tr>
<tr><td class="r"><div><a href="#p2ch12">XII</a>.</div></td>
<td class="drap">L’estat &amp; liberalité d’une princesse monarque</td></tr>
<tr><td class="r"><div><a href="#p2ch13">XIII</a>.</div></td>
<td class="drap">Assault de ville, &amp; emprisonnement de Guenelic, &amp; de sa delivrance</td></tr>
<tr><td class="r"><div><a href="#p2ch14">XIIII</a>.</div></td>
<td class="drap">Combat de deux champions pour appaiser une guerre</td></tr>
<tr><td class="r"><div><a href="#p2ch15">XV</a>.</div></td>
<td class="drap">Despart des deux chevaliers compaignons, des dons de la Dame, &amp; de leurs nouvelles adventures</td></tr>
<tr><td class="r"><div><a href="#p2ch16">XVI</a>.</div></td>
<td class="drap">La debonnaireté d’ung prince envers ses subjectz.
Avecq la poursuitte des adventures des deux chevaliers</td></tr>
<tr><td colspan="2" class="c large"><div>La tierce partie</div></td></tr>
<tr><td class="r"><div><a href="#p3ch1">I</a>.</div></td>
<td class="drap">Guenelic persiste en ses advantures pour trouver s’amye</td></tr>
<tr><td class="r"><div><a href="#p3ch2">II</a>.</div></td>
<td class="drap">Collocution d’une religieuse personne avec ung amoureux</td></tr>
<tr><td class="r"><div><a href="#p3ch3">III</a>.</div></td>
<td class="drap">Apres maintz travaulx Guenelic a nouvelles de s’amye</td></tr>
<tr><td class="r"><div><a href="#p3ch4">IIII</a>.</div></td>
<td class="drap">Epistres des deux amantz qui long temps ne se virent</td></tr>
<tr><td class="r"><div><a href="#p3ch5">V</a>.</div></td>
<td class="drap">Guenelic enfin parle a sa dame</td></tr>
<tr><td class="r"><div><a href="#p3ch6">VI</a>.</div></td>
<td class="drap">Narration des adventures de l’une &amp; de l’aultre partie des amans</td></tr>
<tr><td class="r"><div><a href="#p3ch7">VII</a>.</div></td>
<td class="drap">Subtilz moyens de l’amoureux pour parvenir a la presence de sa dame</td></tr>
<tr><td class="r"><div><a href="#p3ch8">VIII</a>.</div></td>
<td class="drap">Infortuné delivrement de Helisenne, &amp; fin des amours de Guenelic</td></tr>
<tr><td class="r"><div><a href="#p3ch8b">VIII</a>.</div></td>
<td class="drap">Repentence de Helisenne &amp; de son trespas</td></tr>
<tr><td class="r"><div><a href="#p3ch9">IX</a>.</div></td>
<td class="drap">Regretz de L’amy, de la mort de sa Dame</td></tr>
<tr><td class="r"><div><a href="#p3ch10">X</a>.</div></td>
<td class="drap">Le trespas de Guenelic</td></tr>
<tr><td class="r"><div><a href="#p3ch11">XI</a>.</div></td>
<td class="drap">Ample narration faicte par Quezinstra</td></tr>
<tr><td class="r"><div><a href="#p3ch12">XII</a>.</div></td>
<td class="drap">Conclusion pour perpetuer la presente histoire</td></tr>
</table>


<div class="trnote">
<h2 class="nobreak">NOTE DU TRANSCRIPTEUR</h2>


<p>Cette version électronique est transcrite de l’édition de 1539.</p>

<p>L’orthographe, la ponctuation et l’usage des majuscules sont conformes
à l’original. On a résolu les abréviations par signes conventionnels,
distingué i/j et u/v, et ajouté cédilles et accents. Seules les erreurs
typographiques les plus manifestes ont été corrigées.</p>

<p>On a ajouté une table des chapitres, absente de l’original.</p>

</div>

<div lang='en' xml:lang='en'>
<div style='display:block; margin-top:4em'>*** END OF THE PROJECT GUTENBERG EBOOK <span lang='fr' xml:lang='fr'>LES ANGOYSSES DOULOUREUSES QUI PROCEDENT DAMOURS</span> ***</div>
<div style='text-align:left'>

<div style='display:block; margin:1em 0'>
Updated editions will replace the previous one&#8212;the old editions will
be renamed.
</div>

<div style='display:block; margin:1em 0'>
Creating the works from print editions not protected by U.S. copyright
law means that no one owns a United States copyright in these works,
so the Foundation (and you!) can copy and distribute it in the United
States without permission and without paying copyright
royalties. Special rules, set forth in the General Terms of Use part
of this license, apply to copying and distributing Project
Gutenberg&#8482; electronic works to protect the PROJECT GUTENBERG&#8482;
concept and trademark. Project Gutenberg is a registered trademark,
and may not be used if you charge for an eBook, except by following
the terms of the trademark license, including paying royalties for use
of the Project Gutenberg trademark. If you do not charge anything for
copies of this eBook, complying with the trademark license is very
easy. You may use this eBook for nearly any purpose such as creation
of derivative works, reports, performances and research. Project
Gutenberg eBooks may be modified and printed and given away&#8212;you may
do practically ANYTHING in the United States with eBooks not protected
by U.S. copyright law. Redistribution is subject to the trademark
license, especially commercial redistribution.
</div>

<div style='margin-top:1em; font-size:1.1em; text-align:center'>START: FULL LICENSE</div>
<div style='text-align:center;font-size:0.9em'>THE FULL PROJECT GUTENBERG LICENSE</div>
<div style='text-align:center;font-size:0.9em'>PLEASE READ THIS BEFORE YOU DISTRIBUTE OR USE THIS WORK</div>

<div style='display:block; margin:1em 0'>
To protect the Project Gutenberg&#8482; mission of promoting the free
distribution of electronic works, by using or distributing this work
(or any other work associated in any way with the phrase &#8220;Project
Gutenberg&#8221;), you agree to comply with all the terms of the Full
Project Gutenberg&#8482; License available with this file or online at
www.gutenberg.org/license.
</div>

<div style='display:block; font-size:1.1em; margin:1em 0; font-weight:bold'>
Section 1. General Terms of Use and Redistributing Project Gutenberg&#8482; electronic works
</div>

<div style='display:block; margin:1em 0'>
1.A. By reading or using any part of this Project Gutenberg&#8482;
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement. If you do not agree to abide by all
the terms of this agreement, you must cease using and return or
destroy all copies of Project Gutenberg&#8482; electronic works in your
possession. If you paid a fee for obtaining a copy of or access to a
Project Gutenberg&#8482; electronic work and you do not agree to be bound
by the terms of this agreement, you may obtain a refund from the person
or entity to whom you paid the fee as set forth in paragraph 1.E.8.
</div>

<div style='display:block; margin:1em 0'>
1.B. &#8220;Project Gutenberg&#8221; is a registered trademark. It may only be
used on or associated in any way with an electronic work by people who
agree to be bound by the terms of this agreement. There are a few
things that you can do with most Project Gutenberg&#8482; electronic works
even without complying with the full terms of this agreement. See
paragraph 1.C below. There are a lot of things you can do with Project
Gutenberg&#8482; electronic works if you follow the terms of this
agreement and help preserve free future access to Project Gutenberg&#8482;
electronic works. See paragraph 1.E below.
</div>

<div style='display:block; margin:1em 0'>
1.C. The Project Gutenberg Literary Archive Foundation (&#8220;the
Foundation&#8221; or PGLAF), owns a compilation copyright in the collection
of Project Gutenberg&#8482; electronic works. Nearly all the individual
works in the collection are in the public domain in the United
States. If an individual work is unprotected by copyright law in the
United States and you are located in the United States, we do not
claim a right to prevent you from copying, distributing, performing,
displaying or creating derivative works based on the work as long as
all references to Project Gutenberg are removed. Of course, we hope
that you will support the Project Gutenberg&#8482; mission of promoting
free access to electronic works by freely sharing Project Gutenberg&#8482;
works in compliance with the terms of this agreement for keeping the
Project Gutenberg&#8482; name associated with the work. You can easily
comply with the terms of this agreement by keeping this work in the
same format with its attached full Project Gutenberg&#8482; License when
you share it without charge with others.
</div>

<div style='display:block; margin:1em 0'>
1.D. The copyright laws of the place where you are located also govern
what you can do with this work. Copyright laws in most countries are
in a constant state of change. If you are outside the United States,
check the laws of your country in addition to the terms of this
agreement before downloading, copying, displaying, performing,
distributing or creating derivative works based on this work or any
other Project Gutenberg&#8482; work. The Foundation makes no
representations concerning the copyright status of any work in any
country other than the United States.
</div>

<div style='display:block; margin:1em 0'>
1.E. Unless you have removed all references to Project Gutenberg:
</div>

<div style='display:block; margin:1em 0'>
1.E.1. The following sentence, with active links to, or other
immediate access to, the full Project Gutenberg&#8482; License must appear
prominently whenever any copy of a Project Gutenberg&#8482; work (any work
on which the phrase &#8220;Project Gutenberg&#8221; appears, or with which the
phrase &#8220;Project Gutenberg&#8221; is associated) is accessed, displayed,
performed, viewed, copied or distributed:
</div>

<blockquote>
  <div style='display:block; margin:1em 0'>
    This eBook is for the use of anyone anywhere in the United States and most
    other parts of the world at no cost and with almost no restrictions
    whatsoever. You may copy it, give it away or re-use it under the terms
    of the Project Gutenberg License included with this eBook or online
    at <a href="https://www.gutenberg.org">www.gutenberg.org</a>. If you
    are not located in the United States, you will have to check the laws
    of the country where you are located before using this eBook.
  </div>
</blockquote>

<div style='display:block; margin:1em 0'>
1.E.2. If an individual Project Gutenberg&#8482; electronic work is
derived from texts not protected by U.S. copyright law (does not
contain a notice indicating that it is posted with permission of the
copyright holder), the work can be copied and distributed to anyone in
the United States without paying any fees or charges. If you are
redistributing or providing access to a work with the phrase &#8220;Project
Gutenberg&#8221; associated with or appearing on the work, you must comply
either with the requirements of paragraphs 1.E.1 through 1.E.7 or
obtain permission for the use of the work and the Project Gutenberg&#8482;
trademark as set forth in paragraphs 1.E.8 or 1.E.9.
</div>

<div style='display:block; margin:1em 0'>
1.E.3. If an individual Project Gutenberg&#8482; electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any
additional terms imposed by the copyright holder. Additional terms
will be linked to the Project Gutenberg&#8482; License for all works
posted with the permission of the copyright holder found at the
beginning of this work.
</div>

<div style='display:block; margin:1em 0'>
1.E.4. Do not unlink or detach or remove the full Project Gutenberg&#8482;
License terms from this work, or any files containing a part of this
work or any other work associated with Project Gutenberg&#8482;.
</div>

<div style='display:block; margin:1em 0'>
1.E.5. Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg&#8482; License.
</div>

<div style='display:block; margin:1em 0'>
1.E.6. You may convert to and distribute this work in any binary,
compressed, marked up, nonproprietary or proprietary form, including
any word processing or hypertext form. However, if you provide access
to or distribute copies of a Project Gutenberg&#8482; work in a format
other than &#8220;Plain Vanilla ASCII&#8221; or other format used in the official
version posted on the official Project Gutenberg&#8482; website
(www.gutenberg.org), you must, at no additional cost, fee or expense
to the user, provide a copy, a means of exporting a copy, or a means
of obtaining a copy upon request, of the work in its original &#8220;Plain
Vanilla ASCII&#8221; or other form. Any alternate format must include the
full Project Gutenberg&#8482; License as specified in paragraph 1.E.1.
</div>

<div style='display:block; margin:1em 0'>
1.E.7. Do not charge a fee for access to, viewing, displaying,
performing, copying or distributing any Project Gutenberg&#8482; works
unless you comply with paragraph 1.E.8 or 1.E.9.
</div>

<div style='display:block; margin:1em 0'>
1.E.8. You may charge a reasonable fee for copies of or providing
access to or distributing Project Gutenberg&#8482; electronic works
provided that:
</div>

<div style='margin-left:0.7em;'>
    <div style='text-indent:-0.7em'>
        &#8226; You pay a royalty fee of 20% of the gross profits you derive from
        the use of Project Gutenberg&#8482; works calculated using the method
        you already use to calculate your applicable taxes. The fee is owed
        to the owner of the Project Gutenberg&#8482; trademark, but he has
        agreed to donate royalties under this paragraph to the Project
        Gutenberg Literary Archive Foundation. Royalty payments must be paid
        within 60 days following each date on which you prepare (or are
        legally required to prepare) your periodic tax returns. Royalty
        payments should be clearly marked as such and sent to the Project
        Gutenberg Literary Archive Foundation at the address specified in
        Section 4, &#8220;Information about donations to the Project Gutenberg
        Literary Archive Foundation.&#8221;
    </div>

    <div style='text-indent:-0.7em'>
        &#8226; You provide a full refund of any money paid by a user who notifies
        you in writing (or by e-mail) within 30 days of receipt that s/he
        does not agree to the terms of the full Project Gutenberg&#8482;
        License. You must require such a user to return or destroy all
        copies of the works possessed in a physical medium and discontinue
        all use of and all access to other copies of Project Gutenberg&#8482;
        works.
    </div>

    <div style='text-indent:-0.7em'>
        &#8226; You provide, in accordance with paragraph 1.F.3, a full refund of
        any money paid for a work or a replacement copy, if a defect in the
        electronic work is discovered and reported to you within 90 days of
        receipt of the work.
    </div>

    <div style='text-indent:-0.7em'>
        &#8226; You comply with all other terms of this agreement for free
        distribution of Project Gutenberg&#8482; works.
    </div>
</div>

<div style='display:block; margin:1em 0'>
1.E.9. If you wish to charge a fee or distribute a Project
Gutenberg&#8482; electronic work or group of works on different terms than
are set forth in this agreement, you must obtain permission in writing
from the Project Gutenberg Literary Archive Foundation, the manager of
the Project Gutenberg&#8482; trademark. Contact the Foundation as set
forth in Section 3 below.
</div>

<div style='display:block; margin:1em 0'>
1.F.
</div>

<div style='display:block; margin:1em 0'>
1.F.1. Project Gutenberg volunteers and employees expend considerable
effort to identify, do copyright research on, transcribe and proofread
works not protected by U.S. copyright law in creating the Project
Gutenberg&#8482; collection. Despite these efforts, Project Gutenberg&#8482;
electronic works, and the medium on which they may be stored, may
contain &#8220;Defects,&#8221; such as, but not limited to, incomplete, inaccurate
or corrupt data, transcription errors, a copyright or other
intellectual property infringement, a defective or damaged disk or
other medium, a computer virus, or computer codes that damage or
cannot be read by your equipment.
</div>

<div style='display:block; margin:1em 0'>
1.F.2. LIMITED WARRANTY, DISCLAIMER OF DAMAGES - Except for the &#8220;Right
of Replacement or Refund&#8221; described in paragraph 1.F.3, the Project
Gutenberg Literary Archive Foundation, the owner of the Project
Gutenberg&#8482; trademark, and any other party distributing a Project
Gutenberg&#8482; electronic work under this agreement, disclaim all
liability to you for damages, costs and expenses, including legal
fees. YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3. YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.
</div>

<div style='display:block; margin:1em 0'>
1.F.3. LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from. If you
received the work on a physical medium, you must return the medium
with your written explanation. The person or entity that provided you
with the defective work may elect to provide a replacement copy in
lieu of a refund. If you received the work electronically, the person
or entity providing it to you may choose to give you a second
opportunity to receive the work electronically in lieu of a refund. If
the second copy is also defective, you may demand a refund in writing
without further opportunities to fix the problem.
</div>

<div style='display:block; margin:1em 0'>
1.F.4. Except for the limited right of replacement or refund set forth
in paragraph 1.F.3, this work is provided to you &#8216;AS-IS&#8217;, WITH NO
OTHER WARRANTIES OF ANY KIND, EXPRESS OR IMPLIED, INCLUDING BUT NOT
LIMITED TO WARRANTIES OF MERCHANTABILITY OR FITNESS FOR ANY PURPOSE.
</div>

<div style='display:block; margin:1em 0'>
1.F.5. Some states do not allow disclaimers of certain implied
warranties or the exclusion or limitation of certain types of
damages. If any disclaimer or limitation set forth in this agreement
violates the law of the state applicable to this agreement, the
agreement shall be interpreted to make the maximum disclaimer or
limitation permitted by the applicable state law. The invalidity or
unenforceability of any provision of this agreement shall not void the
remaining provisions.
</div>

<div style='display:block; margin:1em 0'>
1.F.6. INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg&#8482; electronic works in
accordance with this agreement, and any volunteers associated with the
production, promotion and distribution of Project Gutenberg&#8482;
electronic works, harmless from all liability, costs and expenses,
including legal fees, that arise directly or indirectly from any of
the following which you do or cause to occur: (a) distribution of this
or any Project Gutenberg&#8482; work, (b) alteration, modification, or
additions or deletions to any Project Gutenberg&#8482; work, and (c) any
Defect you cause.
</div>

<div style='display:block; font-size:1.1em; margin:1em 0; font-weight:bold'>
Section 2. Information about the Mission of Project Gutenberg&#8482;
</div>

<div style='display:block; margin:1em 0'>
Project Gutenberg&#8482; is synonymous with the free distribution of
electronic works in formats readable by the widest variety of
computers including obsolete, old, middle-aged and new computers. It
exists because of the efforts of hundreds of volunteers and donations
from people in all walks of life.
</div>

<div style='display:block; margin:1em 0'>
Volunteers and financial support to provide volunteers with the
assistance they need are critical to reaching Project Gutenberg&#8482;&#8217;s
goals and ensuring that the Project Gutenberg&#8482; collection will
remain freely available for generations to come. In 2001, the Project
Gutenberg Literary Archive Foundation was created to provide a secure
and permanent future for Project Gutenberg&#8482; and future
generations. To learn more about the Project Gutenberg Literary
Archive Foundation and how your efforts and donations can help, see
Sections 3 and 4 and the Foundation information page at www.gutenberg.org.
</div>

<div style='display:block; font-size:1.1em; margin:1em 0; font-weight:bold'>
Section 3. Information about the Project Gutenberg Literary Archive Foundation
</div>

<div style='display:block; margin:1em 0'>
The Project Gutenberg Literary Archive Foundation is a non-profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service. The Foundation&#8217;s EIN or federal tax identification
number is 64-6221541. Contributions to the Project Gutenberg Literary
Archive Foundation are tax deductible to the full extent permitted by
U.S. federal laws and your state&#8217;s laws.
</div>

<div style='display:block; margin:1em 0'>
The Foundation&#8217;s business office is located at 809 North 1500 West,
Salt Lake City, UT 84116, (801) 596-1887. Email contact links and up
to date contact information can be found at the Foundation&#8217;s website
and official page at www.gutenberg.org/contact
</div>

<div style='display:block; font-size:1.1em; margin:1em 0; font-weight:bold'>
Section 4. Information about Donations to the Project Gutenberg Literary Archive Foundation
</div>

<div style='display:block; margin:1em 0'>
Project Gutenberg&#8482; depends upon and cannot survive without widespread
public support and donations to carry out its mission of
increasing the number of public domain and licensed works that can be
freely distributed in machine-readable form accessible by the widest
array of equipment including outdated equipment. Many small donations
($1 to $5,000) are particularly important to maintaining tax exempt
status with the IRS.
</div>

<div style='display:block; margin:1em 0'>
The Foundation is committed to complying with the laws regulating
charities and charitable donations in all 50 states of the United
States. Compliance requirements are not uniform and it takes a
considerable effort, much paperwork and many fees to meet and keep up
with these requirements. We do not solicit donations in locations
where we have not received written confirmation of compliance. To SEND
DONATIONS or determine the status of compliance for any particular state
visit <a href="https://www.gutenberg.org/donate/">www.gutenberg.org/donate</a>.
</div>

<div style='display:block; margin:1em 0'>
While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.
</div>

<div style='display:block; margin:1em 0'>
International donations are gratefully accepted, but we cannot make
any statements concerning tax treatment of donations received from
outside the United States. U.S. laws alone swamp our small staff.
</div>

<div style='display:block; margin:1em 0'>
Please check the Project Gutenberg web pages for current donation
methods and addresses. Donations are accepted in a number of other
ways including checks, online payments and credit card donations. To
donate, please visit: www.gutenberg.org/donate.
</div>

<div style='display:block; font-size:1.1em; margin:1em 0; font-weight:bold'>
Section 5. General Information About Project Gutenberg&#8482; electronic works
</div>

<div style='display:block; margin:1em 0'>
Professor Michael S. Hart was the originator of the Project
Gutenberg&#8482; concept of a library of electronic works that could be
freely shared with anyone. For forty years, he produced and
distributed Project Gutenberg&#8482; eBooks with only a loose network of
volunteer support.
</div>

<div style='display:block; margin:1em 0'>
Project Gutenberg&#8482; eBooks are often created from several printed
editions, all of which are confirmed as not protected by copyright in
the U.S. unless a copyright notice is included. Thus, we do not
necessarily keep eBooks in compliance with any particular paper
edition.
</div>

<div style='display:block; margin:1em 0'>
Most people start at our website which has the main PG search
facility: <a href="https://www.gutenberg.org">www.gutenberg.org</a>.
</div>

<div style='display:block; margin:1em 0'>
This website includes information about Project Gutenberg&#8482;,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.
</div>

</div>
</div>
</body>
</html>
